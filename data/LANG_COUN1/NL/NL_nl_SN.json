{
    "Wordt Senegal de eerste Afrikaanse wereldkampioen?": "Louis van Gaal stelt zijn WK-selectie maar met één criterium samen: de spelers waarmee hij denkt het meeste kans te hebben op de titel. Maar mogelijk treft Nederland in de eerste wedstrijd tegen Senegal al de daadwerkelijke wereldkampioen.\n\nAlthans, als het aan aanvoerder Kalidou Koulibaly ligt. Hij ziet in Qatar kansen voor de eerste Afrikaanse winnaar ooit, zo zei hij tegen BBC Sport. Als zij maar duidelijke doelen stellen en niet te snel tevreden zijn. Koulibaly vindt Senegal, dat zo de afgelopen Afrika Cup voor het eerst sinds de onafhankelijkheid in 1960 won, het grote voorbeeld. “In de Senegalese straten zeggen ze lachend dat we wereldkampioen moeten worden. Ik lach dan terug, maar in mijn hoofd hoop ik het echt.”\n\nOnafhankelijkheidsstrijd\n\nDe wereldkampioen kwam in de afgelopen 90 jaar altijd uit Europa of Zuid-Amerika, dus een Afrikaanse winnaar zou ook een overwinning zijn in een soort onafhankelijkheidsstrijd. Twaalf landen maken volgens wedkantoor Quickbet meer kans dan Senegal. Maar van de vijf Afrikaanse deelnemers (Senegal, Ghana, Marokko, Kameroen en Tunesië) staan zij bovenaan.\n\nOnderschat ze dus niet, ook omdat verdediger Koulibaly (Chelsea) bij de groten der aarde hoort. Net als teamgenoot en keeper Mendy. Ook Everton-middenvelder Gueye en Watford-aanvaller Sarr zijn stabiele krachten. De grote ster is Bayern München-vedette Sadio Mané, die Senegal zaterdagavond mede de overwinning bezorgde in een vriendschappelijk onderonsje met Bolivia (0-2) in de Franse stad Orleans.\n\nDaartussen had ook Keita Baldé moeten staan, maar hij zag zijn WK-droom uiteenspatten. De aanvaller van Spartak Moskou testte onlangs negatief bij een dopingcontrole, maar kreeg door een ‘procedurefout’ toch een schorsing. Dat kan duiden op een gemanipuleerde test, maar niemand weet de precieze oorzaak.\n\nMatige vorm\n\nTegelijkertijd steken de ‘De Leeuwen van Teranga’ niet in kampioenenvorm. In de kwartfinale van de nietige Cosafa-cup in juni werd Swaziland pas na negentien strafschoppen verslagen. In de halve finale bleek Zambia te sterk, terwijl in de troostfinale tegen Mozambique weer strafschoppen nodig waren. De nummers 144, 87 en 116 van de wereld.\n\nOok kwam Senegal op een WK nooit verder dan de kwartfinale. Begin deze maand stelde de Fifa de wereldbeker achter glas tentoon in de Senegalese hoofdstad Dakar. Al met al lijkt de kans gering dat de Senegalezen de cup deze winter wel kunnen aanraken.\n\nLees ook:\n\nAls Gana Gueye een regenboogshirt draagt, zal Senegal hem ‘haten als de duivel’\n\nDe Senegalese international Idrissa Gana Gueye ligt onder vuur in Frankrijk. De speler van Paris Saint-Germain weigerde een shirt tegen homofobie te dragen. De Franse bond is laaiend, in zijn thuisland krijgt Gueye juist steun. ‘Als je een lhbti-shirt draagt, dan is dat geen goed voorbeeld en promoot je homo’s.’",
    "Privacyinstellingen op VI.nl": "Voetbal International\n\nHeb je Adblockers aan staan of gebruik je een private browser?\n\nWelkom bij Voetbal International!\n\nVoordat je verder gaat hebben wij je cookievoorkeuren nodig.\n\nHet menu waarop je deze kunt instellen kan niet worden geladen, wellicht doordat je een Adblocker of private prowser gebruikt.\n\nSwitch naar een reguliere browser of schakel de Adblocker uit om je voorkeuren aan te geven, waarna je toegang tot de site verkrijgt.\n\nVeel leesplezier!\n\n\n\nVervers",
    "Senegal koopt Nederlandse uien groot in": "Senegal heeft weer een flinke slag geslagen op de Nederlandse uienmarkt. In week 35 (eind augustus-begin september) heeft het Afrikaanse land meer dan 12.000 ton uien afgenomen, blijkt uit voorlopige cijfers van het GroentenFruit Huis en KCB.\n\nNieuwe piek in uienafzet\n\nDe grote afzet naar Senegal stuwt de weekexport volgens voorlopige cijfers naar bijna 36.000 ton. Daar komen nog nagekomen posten bij. En daarmee is er een nieuwe piek in de uienafzet van dit seizoen, want volgens de huidige opgaves is het voor dit seizoen de eerste week dat de uienexport boven de 30.000 ton uitkomt. In de voorgaande seizoenen kwam die piek net iets eerder.\n\nDe totale export stijgt begin september naar 213.184 ton. Daarmee heeft de uitvoer een voorsprong van minimaal 26.600 ton ten opzichte van een jaar geleden. Het is daarbij stuivertje wisselen tussen Senegal en Ivoorkust wat betreft het land dat de meeste uien heeft afgenomen. Na de grote hoeveelheden die in week 35 zijn afgenomen is Senegal weer de grootste klant. Maar het verschil is minimaal; nog geen 170 ton. Beide landen hebben al meer dan 35.000 ton uien gekocht in Nederland.",
    "Dopingstraf kost Senegal-aanvaller Baldé mogelijk WK": "Volgens Spartak is de 40-voudig Senegalese international geschorst \"wegens een procedurefout tijdens een dopingtest toen hij voor Cagliari speelde\". De club gaf verder geen uitleg over de aard van de overtreding, maar meldde wel dat het niet gaat om verboden stoffen die bij de controle zijn aangetroffen. De in Spanje geboren Baldé, die in februari met Senegal de Afrika Cup won, mag naar verwachting niet deelnemen aan een internationale competitie voor het einde van zijn schorsing.",
    "Senegal op WK tegen Oranje zonder Bayern-speler Sarr": "Sarr won in februari met Senegal de Afrika Cup. In de finale tegen Egypte miste hij als enige een penalty in de strafschoppenserie. Sarr, die sinds 2020 bij Bayern onder contract staat maar nog geen grote rol speelde, kwam tot dusverre dertien keer in actie voor Senegal.",
    "Aquaponics doet z'n intrede in Senegal": "\"We zijn geen klimaatactivisten, maar we willen echt onze bijdrage leveren om de planeet te redden. Ons doel is water te besparen en minder energie te verbruiken. We denken dat aquaponics een manier is om dat te doen\", zegt Yasmin Niang, medeoprichtster van Gorgorlou, het eerste aquaponicteeltbedrijf in Senegal.\n\nGorgorlou is een 100% biologisch teeltbedrijf in Senegal, West-Afrika, dat zich toelegt op het kweken van tilapia, het houden van kippen en het ontwikkelen van gemeenschappelijke boomgaarden. De afzet gaat naar lokale restaurants en in de teelt wordt gebruik gemaakt van hernieuwbare energie en wordt regenwater gerecycled. De naam Gorgorlou betekent \"overlevingskunstenaar\" in de Wolof-taal.\n\nHet idee van Gorgorlou kwam tot leven nadat Yasmin en haar man Moustapha ervan droomden om naar Senegal te verhuizen en iets te doen voor de planeet. Samen richtten ze in 2019 Gorgorlou op.\n\n\n\nYasmin, Moustapha Niang en de kinderen\n\nUitdagingen om te groeien in Senegal\n\nDe eerste stap bij het ontwikkelen van het bedrijf was volgens Yasmin het identificeren van de uitdagingen voor voedselteelt in Senegal. Met de nabijheid van de zee is de waterkwaliteit een grote uitdaging, want het water is erg zout en moet worden gefilterd, zowel het water om te drinken als voor irrigatie. Gorgorlou kreeg onlangs echter toestemming van de regering om een 32 meter diepe put te graven om toegang te krijgen tot bronwater.\n\n\n\nDe kas wordt teeltklaar gemaakt.\n\nAfgezien van het zoutgehalte van het grondwater, wordt de Senegalese tuinbouw ook uitgedaagd door onvoorspelbaar weer en insectenplagen die kunnen leiden tot totaal verlies van de gewassen. Ook is de toegang tot duurzame energiebronnen beperkt. Yasmin merkt verder op dat het eerst een uitdaging was om lokale markten voor hun product te vinden, maar Gorgorlou krijgt nu dagelijks vragen om het aquaponicteeltsysteem bij andere teeltbedrijven uit te bouwen.\n\n\n\nIn combinatie met aquaponics heeft het bedrijf tot nu toe verschillende groenten en fruit geteeld.\n\nEr moest ook op zoek worden gegaan naar lokale expertise en lokale materialen voor het ontwikkelen van het project. Omdat ze niemand in Senegal vonden die hen daarbij kon helpen, sprak het team van Gorgorlou met mensen in Kameroen, Namibië en Kenia. Uiteindelijk nodigden ze een ingenieur uit Kenia uit om het teeltbedrijf te bezoeken en hen te helpen met het project.\n\nDe tilapia-productie is al verdubbeld\n\nGorgorlou begon met het kweken van 2.000 tilapia's, maar nu bedraagt de productie al 4.000 vissen. Er staat reeds een tweede poel op de planning om nog meer vissen te kunnen kweken.\n\n\n\nDe nieuwe vijver\n\nRestaurants willen tilapia van 500 gram. Het duurt zes tot acht maanden om dit gewicht te bereiken. Naast de inkomsten van tilapia wordt er ook omzet gegenereerd door de verkoop van verschillende vollegrondsgroenten, kruiden, Hibiscus, fruit, kippen en kasgewassen zoals paprika's, komkommers en tomaten.\n\n\n\nEr is nog genoeg ruimte over voor uitbreiding.\n\nVoor al zijn activiteiten kiest Gorgorlou voor duurzame, milieuvriendelijke praktijken. De tilapia's worden momenteel gevoederd met zelfgeteelde spirulina en met sepia-schelpenpoeder. Het poeder wordt op dit moment aan het voedsel toegevoegd, maar omdat het niet duurzaam genoeg is voor het koppel, werken ze aan de overgang naar duurzamere voedselbronnen zoals insecteneiwit.\n\n\n\nHet personeel wordt ter plaatse opgeleid in de bouw, aquaponics en algemene teelttechnieken.\n\nPlannen om uit te breiden en een trainingscentrum toe te voegen\n\nGorgorlou heeft plannen om op veel manieren uit te breiden, waaronder de bouw van een opleidingscentrum om leden van de gemeenschap en studenten te onderrichten in bio-teelt. Yasmin legt uit dat ze graag zouden hebben dat mensen het teeltbedrijf bezoeken, er over aquaponics leren en die kennis over het hele land verspreiden.\n\n\n\nLopende werkzaamheden\n\nYasmin hoopt in de toekomst ook meer vijvers aan te leggen, de capaciteit voor hernieuwbare energie te vergroten en de pluimveehouderij uit te breiden.\n\n\"We zijn hier niet voor onszelf gekomen. We willen mensen opleiden over aquaponics, de kennis over deze teeltmethode over het hele land verspreiden en mensen een goede reden geven om in Senegal te blijven\", zegt Yasmin.\n\nVoor meer informatie:\n\nYasmin Niang (mede-oprichtster)\n\nGorgorlou\n\nyasminwhb@gmail.com\n\nwww.gorgorlou.com",
    "Minister-president Rutte bij Africa Adaptation Summit in Rotterdam": "Minister-president Rutte bij Africa Adaptation Summit in Rotterdam\n\nMinister-president Rutte is maandag 5 september 2022 aanwezig bij de Africa Adaptation Summit in Rotterdam. De top wordt georganiseerd door het Global Center on Adaptation (GCA) en heeft als doel om de ambities voor klimaatadaptatie in Afrika te verhogen, financiering te mobiliseren en coalities te smeden.\n\nBij de top zijn verschillende Afrikaanse regeringsleiders aanwezig, waaronder president Sall van Senegal, tevens voorzitter van de Afrikaanse Unie. Daarnaast nemen ook Eurocommissaris Timmermans en diverse Europese ministers deel aan de top.\n\nMinister-president Rutte spreekt het slotwoord uit en heeft en marge van de top diverse ontmoetingen, onder meer met president Sall van Senegal, president Tshisekedi van de Democratische Republiek Congo, voorzitter Moussa Faki van de Commissie van de Afrikaanse Unie en later in de week met president Akufo-Addo van Ghana.\n\nDe presidenten van Senegal en Ghana brengen aansluitend aan de top een werkbezoek aan Nederland. President Akufo-Addo van Ghana bezoekt dinsdagochtend 6 september de Haven van Amsterdam en Cargill B.V. in Wormer en in de middag het World Horti Center in Naaldwijk. President Sall van Senegal is dinsdagochtend 6 september bij de Maeslantkering in Hoek van Holland en bij Deltares in Delft. In de middag brengt hij een bezoek aan Rijk Zwaan in De Lier.",
    "Presidenten Ghana en Senegal op bezoek in tuinbouw": "President Macky Sall van Senegal en president Akufo-Addo van Ghana hebben dinsdag 6 september een bezoek gebracht aan het Westland. Zij hebben zich in de regio laten informeren over en inspireren door de innovaties en technieken die de glastuinbouwsector te bieden heeft. World Horti Center ontving president Akufo-Addo van Ghana, hij kreeg hier meer te horen over de unieke samenwerking tussen onderzoek, onderwijs, ondernemers en overheid. President Macky Sall van Senegal bracht een bezoek aan Rijk Zwaan waar hij werd bijgepraat over de ontwikkeling door Rijk Zwaan van gewassen met resistentie tegen veelvoorkomende plantenziekten in Senegal en betere bestendigheid tegen klimaatverandering.\n\nPresident Ghana spreekt met talenten in World Horti Center\n\nVoor president Akufo-Addo van Ghana was één van de pijlers van het bezoek aan World Horti Center de unieke samenwerking tussen ondernemers, onderzoek, onderwijs en overheid die hier plaatsvindt. Door deze verschillende disciplines onder één dak samen te brengen stimuleert World Horti Center de onderlinge samenwerking en heeft zij een aanjagersrol op het gebied van innovatie en aantrekken van talent. Medewerkers van Holland Greentech, Priva en East West Seed, hadden de eer een korte pitch over hun bedrijf te mogen geven aan de president. Tijdens de rondgang door World Horti Center werd tevens een bezoek gebracht aan de onderzoekskassen van Vertify, hier gaf MBO Westland meer uitleg over de samenwerking tussen studenten en onderzoekers.\n\nPuck van Holsteijn, directrice van het World Horti Center, zegt over het bezoek: “De sector gaat door een lastige tijd, maar dit soort bezoeken aan het Westland laat zien dat het buitenland genoeg kansen biedt voor de tuinbouw en dat we hier een toonaangevende positie in hebben. De interesse vanuit de delegatie was groot, er was veel interactie met de sprekers en er is een zaadje geplant voor de volgende bijeenkomst.”\n\nPresident Senegal bezoekt Rijk Zwaan\n\nPresident Macky Sall bezocht, vergezeld door de Minister van Milieu en Duurzame Ontwikkeling, de kassen van Rijk Zwaan waar onderzoek wordt gedaan naar de effecten van plantenziekten op nieuwe gewassen. Door het selecteren en verbeteren van gewassen met een resistentie tegen plantenziekten die veel voorkomen in landen als Senegal is Rijk Zwaan in staat om boeren te helpen om hun oogsten te vergroten en gezond voedsel beschikbaar te krijgen op de lokale markt. President Macky Sall toonde zeer veel interesse in deze resistente rassen en de mogelijkheden in Senegal. Daarnaast werd de president bijgepraat over de activiteiten van Rijk Zwaan samen met haar lokale partner in Senegal Agroseed, onder meer op het gebied van capaciteitsopbouw en kennisuitwisseling.\n\nHeleen Bos, Manager Foreign Development Projects bij Rijk Zwaan, zegt over het bezoek: “Rijk Zwaan en Agroseed werken samen om in Senegal de tuinbouwsector naar een hoger niveau te brengen. Door samen te werken met overheden in een publiek-private partnerschap kunnen we de impact vergroten en bijdragen aan duurzame ontwikkeling en het tegengaan van ondervoeding.”\n\nVoor meer informatie:\n\nWorld Horti Center\n\ninfo@worldhorticenter.nl\n\nwww.worldhorticenter.nl",
    "Theaterproducent Babacar Ba: 'Ik woon afwisselend in Senegal en België'": "De Senegalees Babacar Ba werkt als productieverantwoordelijke voor het Grand Théâtre National de Dakar. Samen met zijn vrouw France Morin en de organisatie Fotti Cultures zorgt hij ervoor dat de Senegalese regisseurs, monteurs en acteurs van morgen een goede opleiding krijgen. Maar hij is ook een alleenstaande vader van drie kinderen. \"Ik wil ze doen begrijpen dat de wereld groter is dan Dakar. Ik zal ze heel binnenkort de echte Brusselse cultuur moeten laten zien. Dus daarom breng ik ze mee.\"",
    "Geen Rode Duivels, wel Senegal: Fadiga (ex-Club Brugge) voor het eerst opgeroepen": "Noah Fadiga mag zich binnenkort ook een international noemen. Het jeugdproduct van Club Brugge ziet zijn goede prestaties van de laatste jaren beloond worden.\n\nArtikel verder na advertentie\n\nDe zoon van Khalilou Fadiga komt dit seizoen uit voor Stade Brest, waar hij indruk maakte op de bondscoach van Senegal. Die heeft ook besloten om de flankspeler op te roepen voor de nationale ploeg. De inmiddels 22-jarige Fadiga kwam uit voor de jeugdelftallen van België, maar lijkt nu toch gekozen te hebben voor het land van zijn vader.\n\nOf hij ook in actie zal komen voor Senegal, is nog maar de vraag. Zo raakte de flankspeler in het duel tegen Ajaccio geblesseerd en moest hij met de draagberrie van het veld. Mogelijk moet hij dan ook geblesseerd afhaken voor zijn eerste interlands.\n\nAls dat niet gebeurt, kan Noah Fadiga in de voetsporen van vader Khalilou treden. Die kwam 38 keer uit voor zijn land en werd een grote held als één van de belangrijke pionnen op het knappe WK van 2002, waarin Senegal de kwartfinale haalde.",
    "Het onbekende en het bekende – De Groene Amsterdammer": "David Diop geeft ruimte aan de zwarte tegenstem © Vincent Muller / Opale / Bridgeman Archives\n\nReis zonder terugkeer is de derde roman van de Frans-Senegalese schrijver David Diop, die met Meer dan een broer, gepubliceerd in 2018, in één klap internationale bekendheid verwierf. Na de prestigieuze Prix Goncourt des Lycéens in eigen land volgden de International Booker Prize, de Premio Strega Europeo en hier in Nederland ook nog eens de Europese Literatuurprijs.\n\nDiop debuteerde in 2012 met 1889, l’Attraction universelle bij uitgeverij L’Harmattan, die zich enigszins aan de periferie van de Franse literaire wereld bevindt. Deze keuze laat zich wellicht verklaren door het feit dat L’Harmattan zich in het verleden vooral richtte op de publicatie van het werk van Franstalige schrijvers uit Afrika. Inmiddels behoren veel van deze schrijvers, zoals Ahmadou Kourouma uit Ivoorkust, Alain Mabanckou uit Congo-Brazzaville en Mariama Bâ uit Senegal, tot de klassieken van de moderne Franse literatuur en hebben zich daarmee een plaats verworven in de fondsen van de grote literaire uitgevers.\n\n1889, l’Attraction universelle speelt tijdens de hoogtijdagen van het Franse koloniale bewind in Senegal. Hoewel de Franse aanwezigheid in dit West-Afrikaanse land al teruggaat tot de zeventiende eeuw, slaagden de Fransen er pas in de jaren 1850-1860 in om het daadwerkelijk onder koloniaal bestuur te brengen. In 1960 verkreeg Senegal zijn onafhankelijkheid onder presidentschap van de staatsman en dichter Léopold Sédar Senghor – de eerste Afrikaan die werd toegelaten tot de prestigieuze Académie française.\n\nIn 1889 vertrekt een delegatie Senegalezen op officiële uitnodiging van de Franse gouverneur van de kolonie naar Parijs, waar dat jaar de Wereldtentoonstelling zal plaatsvinden. Pas na aankomst in de hoofdstad van het moederland ontdekken de leden van de groep – drie vrouwen, zeven mannen en een kind – dat ze niet als deelnemers aan een conferentie zijn uitgenodigd, maar als tentoonstellingsmateriaal, als exotische curiositeit. Tot hun ontsteltenis worden ze als ontwikkelde stedelingen min of meer geïnterneerd in een slechte replica van een Afrikaans dorp, waar van hen wordt verwacht dat ze voor het toegestroomde publiek hun traditionele ambachten en pittoreske gebruiken demonstreren. Net als hun lotgenoten uit de andere Franse koloniën in Afrika en Azië maken ze ongewild deel uit van een zogenaamde zoo humain, een menselijke dierentuin – zo racistisch als maar kan. De laatste keer dat zo’n zoo humain te zien was, was tijdens de Brusselse Wereldtentoonstelling van 1958. De voor die gelegenheid ingevlogen handwerkslieden uit Congo, dat toen nog een Belgische kolonie was, keerden voortijdig terug naar huis, omdat ze zich ergerden aan de wijze waarop het publiek hen bejegende.\n\nOok de Senegalezen in de roman van Diop tekenen protest aan tegen de wijze waarop ze door de Franse overheid zijn gemanipuleerd. Als gevolg daarvan wordt hun echter eerst hun Franse staatsburgerschap ontnomen, waarna ze in handen vallen van een circusexploitant uit Bordeaux, die hoopt om met hun aanwezigheid zijn armzalige menagerie, bestaande uit een mottige leeuwin en een paar zieke aapjes, meer cachet te geven. Na een dramatisch verlopen bootreis keert slechts een deel van het gezelschap ten slotte weer behouden terug in de Senegalese havenstad Saint-Louis, waaruit ze een jaar eerder met zulke hooggespannen verwachtingen naar de metropool (van de kolonie) waren vertrokken.\n\nMet Meer dan een broer liet Diop zich opnieuw inspireren door de gedeelde, koloniale geschiedenis van Frankrijk en Senegal. Maar anders dan in zijn debuut, waarin de breed uitgesponnen, historische context, hoe belangwekkend ook, het fictionele karakter van de tekst enigszins in de weg zit, vormt deze tweede roman wat betreft beknoptheid en dramatiek een absoluut meesterwerk. De verteller, Alfa Ndiaye, maakt deel uit van de befaamde Senegalese tirailleurs, de zwarte soldaten die zich tijdens de Eerste Wereldoorlog – en trouwens ook tijdens de Tweede – als onderdeel van het Franse koloniale leger onderscheidden door hun moed en onverschrokkenheid. Hoewel zij in de jaren na de oorlog in het moederland een geliefd onderwerp vormden voor kinderboeken en reclamecampagnes, bestaan er nauwelijks getuigenissen van deze soldaten uit de eerste hand. Hun ervaringen ontbreken zodoende veelal in het narratief van de Grote oorlog, zoals dat de geschiedschrijving in Frankrijk lange tijd heeft beheerst.\n\nTegen deze achtergrond kunnen we Meer dan een broer beschouwen als een postkoloniale roman waarin Diop gebruikmaakt van de literatuur om de eenzijdigheid van onze blik op de verhouding tussen het Europese en het Afrikaanse continent niet alleen te doorbreken, maar het bestaande beeld ook aan te vullen en te nuanceren. Om een stem te geven aan deze veelal anoniem gebleven getuigen van een van de grootste massaslachtingen uit de twintigste eeuw, koos Diop voor een vertelvorm die wat betreft de stijl sterk verwant is aan die van de griots – de traditionele verhalenvertellers die in de Senegalese samenleving nog altijd een rol van betekenis spelen. Een belangrijk bestanddeel van deze orale literatuur is de herhaling. In geschreven vorm verhoogt deze stijlfiguur niet alleen het authentieke karakter van Alfa Ndiaye’s treurzang over zijn gesneuvelde medesoldaat en hartsvriend Mademba Diop, maar draagt deze ook in belangrijke mate bij aan de poëtische kracht van de roman.\n\nVia de oorlogservaringen van deze ongeletterde Senegalese strijder werpt Diop een fel licht op de wijze waarop de vermeende barbaarsheid van deze zogenaamde wilden door het Franse opperbevel werd uitgebuit. Alfa en zijn vriend krijgen de opdracht om letterlijk als ‘wilden’ tekeer te gaan, om zo de Duitse soldaten, die niet gewend zijn aan de aanwezigheid van zwarte soldaten binnen hun gelederen, de stuipen op het lijf te jagen. Zoals Dick van Galen Last beschrijft in zijn informatieve studie over de Senegalese tirailleurs (De zwarte schande: Afrikaanse soldaten in Europa, 2012) stuurde Frankrijk na de overwinning door de geallieerden in 1918 met opzet zwarte soldaten naar Duitsland voor de bezetting van het Rijnland, om zo de vernedering van de verliezers compleet te maken.\n\nHet westerse superioriteitsgevoel lag eveneens ten grondslag aan het onderscheid dat als vanzelfsprekend werd ervaren tussen, enerzijds, de ‘beschaafde’ barbaarsheid van een oorlog waarvan de spelregels door de Europeanen waren bepaald – zoals het standrechtelijk executeren van soldaten die vanaf een bepaald moment weigerden zich nog langer te laten gebruiken als kanonnenvoer – en, anderzijds, de ‘onbeschaafde’ barbaarsheid van Alfa Ndiaye. Wanneer blijkt dat hij naar voorouderlijk gebruik de handen van zijn gedode tegenstanders afhakt om ze als totems te prepareren en te koesteren, wordt hij vanuit de loopgraven overgebracht naar een psychiatrische kliniek. Heeft hij, overmand door schuldgevoel en verdriet over het verlies van zijn wapenbroer werkelijk zijn verstand verloren of is het de angst van de Fransen voor zijn anders-zijn die, in plaats van zijn loyaliteit en heldenmoed, in laatste instantie zijn lot bepaalt?\n\nVia deze deur naar het niets kwamen de tot slaaf gemaakten, zonder een glimp van de buitenwereld te zien, direct in het ruim van een schip terecht, bestemd voor Amerika\n\nVoor zijn nieuwste roman, Reis zonder terugkeer, heeft Diop zich opnieuw laten inspireren door de gedeelde geschiedenis van Frankrijk en Senegal. Ditmaal keert hij naar de achttiende eeuw. De hoofdpersoon is een historische figuur, de natuuronderzoeker Michel Adanson (1727-1806), die in de jaren 1749-1754 door Senegal trok om de daar aanwezige flora te bestuderen. Zijn herinneringen hebben de vorm van een fictief dagboek dat hij heeft nagelaten aan zijn dochter, Aglaé. Ook deze Aglaé Adanson (1775-1852) heeft werkelijk bestaan. Ze trad in de voetsporen van haar vader en richtte in de buurt van de stad Nevers een botanische tuin in, l’Arboretum de Balaine, die nog altijd intact is.\n\nAdanson bezoekt Senegal nadrukkelijk als wetenschapper en probeert zo veel mogelijk afstand te bewaren tot zijn landgenoten, die zich vanuit de handelsposten Saint-Louis en Gorée bezighouden met de lucratieve trans-Atlantische driehoekhandel, waarbij naast goud en ivoor ook tot slaaf gemaakten vanuit West-Afrika naar de Franse koloniën in Amerika werden verscheept. Zoals Tzvetan Todorov het heeft beschreven in zijn klassieke studie over de historische ontwikkeling van het begrip diversiteit (Nous et les autres, 1989), plaatst Diop hier de reiziger als idealist tegenover de reiziger als profiteur, die de naïveteit van de inheemse bevolking uitbuit in zijn eigen voordeel. Adanson slaagt er echter niet in om vast te houden aan zijn positie van onafhankelijk onderzoeker: ‘Ik maakte die reis naar Senegal om planten te ontdekken, en ik ontmoette er mensen’, zo noteert hij in zijn dagboek.\n\nDe confrontatie met een andere cultuur en andere gebruiken doet hem inzien hoe relatief de westerse beschaving is. Zijn geloof in de filosofie van de Verlichting krijgt een gevoelige knauw wanneer hij ongewild betrokken raakt bij het drama van de slavenhandel. Hij probeert Maram, de inheemse vrouw op wie hij verliefd is, voor deportatie naar de Franse Antillen te behoeden, maar ze overleeft haar vluchtpoging niet. Adanson keert gedesillusioneerd terug naar Frankrijk. Hij beseft dat zijn reis voor niets is geweest en noch hemzelf, noch de wetenschap ook maar iets heeft opgeleverd:\n\n‘En toen ik op 4 januari 1754 in de haven van Brest aankwam was de winter zo streng dat alle struiken, en zelfs de zaden bedoeld voor de exotische beplantingen in de Jardin du Roi, waren bevroren. Een papegaai met gele en groene veren, die ik in Parijs meende te kunnen acclimatiseren, ging ook dood. Zelf had ik een ijskoud hart en was niet meer dezelfde.’\n\nIn de Nederlandse titel, Reis zonder terugkeer, is een essentieel bestanddeel van de oorspronkelijke Franse titel, La porte du voyage sans retour, helaas verloren gegaan. Want die historische deur, die overigens wel staat afgebeeld op het omslag van de vertaling, speelt niet alleen een essentiële rol in de roman, maar is ook beladen met historische betekenis. Deze deur bevindt zich namelijk aan de zeezijde van de kelderverdieping onder ‘het huis van de slaven’ (la maison des esclaves) op het eiland Gorée bij Dakar. De naam van het eiland, een verbastering van het Nederlands ‘goede rede’, herinnert aan de kortstondige aanwezigheid, rond 1677, van de Hollanders op het eiland, voordat het afwisselend in Franse en Engelse handen kwam. Tegenwoordig trekt ‘het huis van de slaven’ als plaats van herinnering aan de trans-Atlantische slavenhandel zo’n vijfhonderd bezoekers per dag. Hoewel recent historisch onderzoek heeft uitgewezen dat het aantal tot slaaf gemaakten dat vanuit hier naar de Nieuwe Wereld werd verscheept, vergelijkenderwijs althans, betrekkelijk gering was, ontkomt geen enkele bezoeker aan het verstikkende gevoel dat je bekruipt wanneer je komend uit een van de cellen in het donkere keldergewelf ineens oog in oog staat met de zee. Via deze deur naar het niets kwamen de tot slaaf gemaakten, zonder zelfs een glimp van de buitenwereld te zien, direct in het ruim van een schip terecht, met bestemming Amerika.\n\nVergeleken met het werk van sommige andere postkoloniale schrijvers schetst Diop een opvallend genuanceerd beeld van de interactie tussen Afrikanen en Europeanen ten tijde van de slavenhandel. Hij is er duidelijk niet op uit om het dominante, westerse vertoog met betrekking tot de Ander onderuit te halen of te parodiëren. Wel ruimt hij binnen het reisverslag van zijn verteller, een Fransman uit de tijd van de Verlichting, een belangrijke plaats in voor wat we kunnen beschouwen als een zwarte tegenstem. Dat geldt in de eerste plaats voor het personage van Maram, een vrouw van de Wolof-stam, en ook voor de beschrijving van de wijze waarop de verschillende Senegalese personages zich verhouden tot de hen omringende natuur.\n\nDe milde toonzetting van Diops roman brengt de recente uitspraak van een andere Franstalige schrijver uit Afrika in herinnering, de Congolees Alain Mabanckou. Tijdens zijn lezing in Amsterdam, ter gelegenheid van ‘De staat van de Europese literatuur’, half juni dit jaar, waarschuwde hij ervoor om het Afrikaanse continent als één entiteit te beschouwen. Behalve een enorme diversiteit aan culturen bestaan er grote verschillen met betrekking tot de herinnering aan het koloniale verleden, terwijl ook de ontwikkeling die elk van deze landen sinds de onafhankelijkheid heeft doorgemaakt sterk uiteenloopt.\n\nIn dit verband is de geschiedenis van Senegal, waar David Diop als zoon van een Franse moeder en een Senegalese vader een groot deel van zijn jeugd doorbracht, inderdaad nogal uniek. Tijdens het Franse koloniale regime verkregen de bewoners van de vier belangrijkste gemeenten, Dakar, Gorée, Rufisque en Saint-Louis, het Franse staatsburgerschap. Doordat de koloniale overheersing niet langer dan een eeuw standhield en het proces van dekolonisatie vreedzaam verliep, stonden de eigen cultuur en religie, anders dan bij de ontwortelde tot slaaf gemaakten in de Nieuwe Wereld, nauwelijks onder druk. Of, zoals de Ghanees-Britse filosoof Kwame Anthony Appiah schrijft in zijn klassieker In My Father’s House (1992): ‘Aangezien wij als Afrikanen afkomstig waren uit culturen waarin zwarte mensen in de meerderheid waren en waar hun levens, ook in de koloniale tijd, zich grotendeels voltrokken binnen het kader van inheemse morele en cognitieve inzichten, hadden we geen reden om te denken dat we de minderen waren van witte mensen en als gevolg daarvan hadden we ook minder reden tot ressentiment.’\n\nIn Reis zonder terugkeer brengt de confrontatie met een wereld waar andere culturele waarden gelden, bij de verteller, Adanson, een groeiende twijfel teweeg aan de superioriteit van de westerse beschaving: ‘Wij voeren het onbekende altijd terug op het bekende. Dat zij geen stenen paleizen hebben gebouwd, is misschien omdat ze die niet nuttig vonden (…). De historische monumenten van de Senegalezen bevinden zich in hun verhalen, hun grappen, hun vertellingen, van generatie op generatie overgeleverd door hun geschiedzangers, de griots.’\n\nEen echo van deze constatering vinden we in Diops debuutroman, waarin het enige kind dat deel uitmaakt van de Senegalese delegatie bij het passeren van de Eiffeltoren aan zijn grootvader vraagt: ‘Waar dient dat bouwwerk voor?’ De grootvader moet begrijpelijkerwijs het antwoord schuldig blijven, want de Eiffeltoren, die pas in de twintigste eeuw het symbool van Parijs werd, dient tot op de dag van vandaag geen enkel doel. Op deze wijze confronteert Diop zijn lezers met de megalomanie en de zelfoverschatting van het ‘beschaafde’ Westen, waarvoor het predicaat ‘primitief’ zeker niet zou misstaan."
}