{
    "Cuba stemt voor homohuwelijk en andere lhbti-rechten": "Correspondent Latijns-Amerika Nina Jurna:\n\n\"Referenda op Cuba zijn zeldzaam, zeker als het gaat om een wet. Dat heeft te maken met het eenpartijstelsel in het land, waardoor mensen enkel op het beleid van de Communistische Partij kunnen stemmen. Dat maakt het opvallend dat een redelijk deel van de stemgerechtigden tegen deze wet gestemd heeft.\"\n\n\"Aan de ene kant heeft het waarschijnlijk te maken met de invloed van de kerk, die tegen de wet is en er ook actief campagne tegen gevoerd heeft. Aan de andere kant zijn er mogelijk ook Cubanen die zich met een tegenstem ook tegen de regering willen uitspreken. Vorig jaar waren er grote protesten op Cuba, die door de autoriteiten hardhandig zijn neergeslagen. De Cubanen die nu tegenstemmen, uiten zo mogelijk hun ongenoegen over de beperkingen in de vrijheid van meningsuiting op het eiland.\"",
    "Cuba en Florida bereiden zich voor op grote overlast door orkaan Ian": "Cuba en de Amerikaanse staat Florida maken zich op voor orkaan Ian. Inwoners moeten rekeningen houden met grootschalige overstromingen en extreem veel regen, verwachten weerdiensten. Meerdere mensen die in het verwachte pad van de orkaan wonen, zijn geëvacueerd.\n\nDe orkaan bevindt zich momenteel op de Caraïbische Zee, op een paar honderd kilometer ten zuiden van Cuba. Volgens Weerplaza komt Ian maandagavond (lokale tijd) in het westen van Cuba aan land.\n\nIan trekt daarna verder over de Golf van Mexico. Boven het warme zeewater kan de orkaan doorgroeien tot een orkaan van de vierde en op één na zwaarste categorie. Windsnelheden kunnen tot boven de 200 kilometer per uur uitkomen.\n\nVlak voor de kust van Florida neemt de orkaan waarschijnlijk weer iets in kracht af, verwachten meteorologen. Toch moeten inwoners rekening houden met \"levensbedreigende situaties\". Naar verwachting komt de orkaan in de nacht van woensdag op donderdag in het westen van Florida aan land.\n\nIan is na Fiona de tweede orkaan in korte tijd die over het Caribisch gebied trekt. Fiona richtte de afgelopen week grote schade aan in onder meer Puerto Rico, de Dominicaanse Republiek en recentelijk in Canada.",
    "Column Jos van Wersch: Cuba 1962": "De column van Jos van Wersch in De Stemming van zondag 25 september 2022\n\n|\n\nZestig jaar geleden rond deze tijd luiden twee misdienaars de klokken in de Sint Agathakerk in het dorpje Eys, één van hen ben ik. Pastoor Keybets vertelt ons dat een oorlog dreigt want er is iets met Russische raketten op Cuba – alsof misdienaars in Eys (die niet verder komen dan Eyserheide en Trintelen) weten waar Cuba ligt. Wat ik mij van die oktoberdag in 1962 vooral herinner is de angst: ik ging doodsbang de kerk uit en liep weesgegroetjes prevelend, naar huis.\n\n\n\nMijn generatie kent WO II alleen uit geschiedenislessen, boeken, films en uit verhalen die mijn ouders mij vertelden. Het idee om een Derde Wereldoorlog als een reëel dreigingsscenario te integreren in mijn vocabulaire, maakt mij angstig. Ik ben geen watje maar knijp ‘m als een dooie dief, met het klimmen der jaren kruipt de bezorgdheid in mijn knoken. Gelukkig oogt Mark Rutte demonstratief ontspannen. ‘We hebben Poetins retoriek over kernwapens vaak gehoord, het laat ons koud’, zegt onze nationale leider. Nogal gênant zeg. We dansen op een vulkaan maar we kunnen rustig gaan slapen, zegt Mark Rutte Hendrikus Colijn na. O ja, het zou een ‘goed teken’ zijn dat Poetin onder druk staat. Mij lijkt dat juist een buitengewoon alarmérend teken.\n\n\n\nHoe groter de kans dat de Oekraïners winnen, hoe groter de kans dat Poetin iets irrationeels gaat doen. De demonstraties in Rusland zullen Poetin niet aan het wankelen brengen, daarvoor zijn de protesten te klein, de demonstranten te weinig geworteld in de samenleving en ook van binnenuit is er amper gevaar voor Poetin. Meer wapens, meer sancties, verder komen de westerse bondgenoten op dit moment niet. En dus is er tot nader order ook in Limburg niets aan de hand.\n\n\n\nBij Kasteel Hoensbroek gaan vanmiddag de luchtballonnen omhoog, in Maastricht zoeken de Tempeleers een jubileumprins, in Sevenum gooit Toverland er nog vier nieuwe attracties tegenaan, alsof er al niet dertig staan, en in Kerkrade vieren Jo & Corry dit weekend hun diamanten bruiloft. En ik, angsthaas, maar denken dat de wereld op weg is naar iets huiveringwekkends. Jos van Wersch\n\nDe Stemming\n\nInterview- en discussieprogramma over actuele Limburgse politiek, cultuur, economie, wetenschap en media, iedere zondag van 11:00 tot 13:00 uur op L1 Radio, met een herhaling op maandag van 20:00 tot 22:00 uur.\n\nAlle fragmenten en hele uitzendingen van De Stemming zijn te beluisteren op L1.nl/Stemming\n\nDe Stemming is er ook als podcast.\n\nLuister L1 Radio via , op FM 95.3 en 100.3 of DAB+.",
    "Cuba loopt sneller leeg dan ooit: ‘Het is een stormloop naar de uitgang’": "Beeld ANP / AFP\n\nDaniel Triana (25) moet zich elke maand melden bij de politiechef in zijn buurtje in het stadsdeel El Vedado, net ten westen van het centrum van Cuba’s hoofdstad Havana. De film- en theateracteur staat te boek als activist en als ‘contra-revolutionair’ en heeft daarom de speciale aandacht van de eenpartijstaat.\n\nAntonio Gómez (42, niet zijn echte naam) draagt vier betaalde boetes bij zich. Hij kreeg de boetes nadat hij op 11 juli vorig jaar tijdens een protest tegen de regering werd gearresteerd. Sindsdien heeft hij de bewijsjes altijd bij zich voor het geval een agent hem staande houdt. Dan moet hij de bonnetjes kunnen tonen om niet weer te worden opgepakt.\n\nTriana is als acteur en lhbti-activist een bekend gezicht binnen Cuba’s artistieke elite. Die zichtbaarheid heeft hem tot nu toe behoed voor een gevangenisstraf, zegt hij. Ambulancechauffeur Gómez is een ‘jongen uit de barrio’, uit het oude Havana waar de onvrede broeit tussen de koloniale panden. Hij verloor zijn vader toen die begin jaren negentig per vlot de VS probeerde te bereiken. Honderden jonge Cubanen zoals Gómez werden dit voorjaar veroordeeld tot lange celstraffen, hij kwam tot nog toe weg met die boetes.\n\nCubaanse activist Daniel Triana (25)\n\nVandaar dat de ene activist de journalist thuis in zijn woonkamer ontvangt en met naam in de krant durft, al staat ‘het oog van Sauron’ op hem gericht, en dat de ander aan het eind van het gesprek in een barretje in oud-Havana vraagt om anoniem te blijven. ‘Ook al is mijn enige misdrijf dat ik het niet eens ben met het systeem.’ Gómez en Triana behoren tot de vele jonge Cubanen die de revolutie, inmiddels 63 jaar oud, spuugzat zijn.\n\nOpiniepeilingen ontbreken in Cuba, niemand weet precies hoeveel steun de Communistische Partij nog geniet of hoe talrijk de dissidenten zijn. Eén statistiek geeft wel een indicatie, Cubanen stemmen op de enige manier waarop ze kunnen stemmen: met de voeten. De Amerikaanse grenspolitie registreerde in de eerste helft van dit jaar een recordaantal van 157 duizend Cubaanse migranten die probeerden de VS binnen te komen. Alleen de ‘exodus van Mariel’ in 1980, toen 125 duizend Cubanen per boot de VS bereikten, komt in de buurt van de huidige cijfers.\n\n‘Elke week ontdek ik dat weer een vriend of bekende is vertrokken’, zegt Triana. ‘Het is een stormloop naar de uitgang.’ Hij kan het ze niet kwalijk nemen, zegt hij. ‘Ik wil blijven zolang ik kan, maar uiteindelijk zal ik ook migreren. Hier is geen toekomst.’ De jonge artiest draagt zijn lange haar in een knotje op zijn hoofd, zijn nagels zijn lichtblauw gelakt. Hij definieert zichzelf als genderfluïde.\n\nAloude liedje\n\nTriana werd activist op 11 mei 2019 toen de staat ingreep tijdens een lhbti-mars. ‘Drie prominente dissidenten werden met geweld gearresteerd. De politie blokkeerde onze route en parkeerde een bus voor onze neus, om ons naar de officiële mars te brengen.’ Hoewel Cuba stappen zet richting meer rechten voor seksuele minderheden, ging een spontane demonstratie in Havana de staat te ver. ‘Achteraf klonk op de staatstelevisie het aloude liedje, dat het een door de Amerikanen ingegeven protest was.’\n\nEn dus ging hij op 11 juli 2021 weer de straat op toen in vrijwel alle Cubaanse steden spontane protesten uitbraken. Duizenden mensen eisten ‘vrijheid!’ Triana werd kortstondig gearresteerd en wordt sindsdien in de gaten gehouden door de staat. Ook Gómez bevond zich tussen de demonstranten en ook hij werd opgepakt. Het was de dag voor zijn verjaardag. ‘Een agent zag mijn geboortedatum op mijn id-bewijs. Hij zei: dit wordt de donkerste verjaardag uit je leven.’\n\nHet rommelt in Cuba, meer nog dan het altijd al rommelde. De hoop die even oplaaide toen de Amerikaanse president Obama in 2016 de banden aanhaalde, kreeg sindsdien klap na klap. Fidel Castro overleed, Obama’s opvolger Trump voerde nieuwe sancties in, Raúl Castro droeg het presidentschap en de partij over aan Miguel Díaz-Canel (met 62 jaar een politicus van na de revolutie), de pandemie draaide het toerisme de nek om en Ruslands oorlog dreef ook in Cuba de prijzen op.\n\nGrote teleurstelling\n\nNu de pandemie wegebt, blijven vrijwel lege staatswinkels over. Het eiland kampt met verlammende schaarste, zelfs de haperende energiecentrales leveren stroom op rantsoen. ‘De economie is volledig ingestort’, zegt Gómez. ‘Ze (de regering, red.) kunnen het land niet meer onderhouden.’ Cuba loopt op zijn tandvlees en de staat grijpt naar repressie om de revolutie overeind te houden.\n\nIn november boekte de regering een grote overwinning toen acteur en activist Yunior García op de dag van een door hem uitgeroepen volksprotest naar Spanje vluchtte. Enkelingen die alsnog de straat op gingen, liepen onmiddellijk in een politiefuik. ‘Zijn vertrek was een grote teleurstelling’, zegt Triana, al begrijpt hij de persoonlijke keuze van zijn collega. García had een van de 297 demonstranten kunnen zijn die dit voorjaar celstraffen tot 25 jaar kregen opgelegd.\n\n‘Sinds november zijn de meeste activisten vertrokken’, zegt Triana. De staat biedt mensen een uitgang, stelt Gómez: ‘Het is een oud recept: het ventiel een beetje opendraaien.’ Wie niet langer binnen het systeem wil leven, mag gaan. Sinds november kunnen Cubanen (die een vliegticket kunnen betalen) zonder visum reizen naar het socialistische Nicaragua, en vanuit daar te voet verder. De migrantenstatistieken van de Amerikaanse grenspolitie lopen sindsdien op.\n\nHet werkt: op wat kleine nachtelijke protesten na, is de onvrede goeddeels terug in de fles – of geëmigreerd. Het is een hard gelag voor de activisten die blijven. ‘Mensen hebben nog steeds niet begrepen dat dit een strijd is van allen en niet van enkelen’, zegt Triana. ‘Als de verandering niet collectief is, dan is zij er niet.’",
    "Saoedi-Arabië bouwt moskee in Cuba": "Saoedi-Arabië zal een moskee in Cuba financieren voor de negenduizend koppen tellende moslimgemeenschap op het eiland.\n\n\n\n\n\nMoslims in het communistische land bidden nu vooral thuis en in geïmproviseerde gebedsruimtes.\n\n\n\n\n\nVrijdaggebeden worden momenteel onder meer in de Abdallah Moskee en het Casa de los Arabes (het Arabische Huis) gehouden. In het Huis komen voornamelijk islamitische diplomaten en islamitische toeristen bidden.\n\nIn een eerdere versie van dit bericht stond foutief dat het om Cuba’s eerste moskee gaat. Dit is aangepast.",
    "Erik reist de hele wereld rond om onze afgedankte ov-bussen te spotten": "Brabantse brandweerpakken in Oekraïne, DAF bussen op Cuba en oude bussen in Oost-Europa en Afrika. Spullen uit onze provincie zijn over heel de wereld terug te vinden. Erik Kanters uit Veghel reist heel de wereld over en spotte al meer dan 3000 Nederlandse bussen in 34 landen.\n\nLiam Toll Geschreven door\n\nErik begon al jong met bussen spotten: \"Als klein mannetje stond ik langs de weg al naar bussen te kijken.\" Gewoon in zijn geboorteplaats Veghel. Toen hij ouder werd, ging Erik reizen en ziet hij nog steeds Brabantse bussen over de hele wereld. Zelf heeft hij ook een aantal bussen thuis en een hoop foto's van zijn reizen. \"Een foto bijvoorbeeld van een oude Amerikaanse auto uit de jaren 50, onder een boom in Cuba en daarachter een Nederlandse bus met de eindbestemming nog zichtbaar.\"\n\n\"Een buschauffeur in Cuba vroeg of ik hem kon helpen.\"\n\nErik heeft genoeg verhalen te vertellen. Zo ook van een buschauffeur in Cuba. \"Die man kwam naar mij toe en vroeg of ik kon helpen.\" De rol met plaatsnamen lag nog in de bus maar er was een klein probleem. \"Hij had een kaart van Nederland bemachtigd en Gilze, Breda, Tilburg en Den Bosch had hij al gevonden. Alleen kon hij 'Geen dienst' en 'Extra lijn' niet vinden. Dat heb ik hem toen uitgelegd.\"\n\n\"Soms vraagt een chauffeur wel eens hoe de airco werkt.\"",
    "Minister Ramdin heeft oor voor Surinaamse studentengemeenschap in Cuba": "Minister Albert Ramdin van Buitenlandse Zaken, International Business en Internationale Samenwerking (BIBIS) heeft tijdens zijn werkbezoek in Cuba ook een onderhoud gehad met de Surinaamse studentengemeenschap in Cuba op 8 september. Ambassadeur van Suriname in Cuba Wendy Paulus-Aminta was hierbij eveneens aanwezig.\n\nHet betreft hier achttien studenten waarvan vier Cuba-bursalen, Surinamers die door tussenkomst van een door Cuba aangeboden beurs in Cuba studeren, en veertien studenten die door tussenkomst van het ministerie van Volksgezondheid van Suriname te Cuba studeren.\n\nGedurende het onderhoud kwam naar voren dat de studenten problemen hebben met de aanschaf van voedingsmiddelen. De minister zegde toe de mogelijkheid te bespreken met Fly Always voor het versturen van voedselpakketten tegen redelijke prijs met deze Surinaamse luchtvaartmaatschappij. Hierbij zal de coördinatie en distributie van de pakketten te Cuba in handen zijn van de Surinaamse Ambassade.\n\nDe bursalen hebben hun bezorgdheid geuit over het uitblijven van de onderhoudsgelden (€1500, – per student, per jaar) waarbij de achterstand in uitbetaling thans drie jaren bedraagt. Minister Ramdin gaf aan dat deze kwestie zo snel als mogelijk onder de aandacht van de minister van Onderwijs, Wetenschap en Cultuur (MINOWC) zal worden gebracht zodat de studenten op kort termijn tenminste onderhoudsgelden voor één (1) jaar kunnen ontvangen.\n\nIn het belang van een effectieve- en efficiënte aanpak van studentenaangelegenheden is het belangrijk dat op kort termijn focal-points op het ministerie van Onderwijs, Wetenschap en Cultuur en het ministerie van Volksgezondheid (VG) worden aangewezen. Genoemde focal-points zullen nauw samenwerken met de Surinaamse Ambassade te Cuba.\n\nTen aanzien van de VG-studenten wordt de achterstand in betaling van de collegegelden reeds onderhandeld met de Cubaanse autoriteiten. Afgesproken werd dat de Surinaamse Ambassade contact maakt met het ministerie van Volksgezondheid van Cuba zodat de studenten kunnen worden toegelaten op de universiteiten en hun studie kan worden hervat. De Surinaamse Ambassade in Cuba zal natrekken in hoeverre de VG-studenten kunnen worden overgeplaatst naar de groep bursalen.",
    "Cuba: provinciaal van de jezuïeten moet het land uit": "David Pantaleon, de provinciaal van de jezuïeten in Cuba, moet het land verlaten. Hij wordt weliswaar niet uitgewezen, maar volgens de Cubaanse media wordt het visum van de jezuïet uit de Dominicaanse Republiek niet verlengd.\n\nPantaleon is ook voorzitter van de Conferentie van Religieuze Gemeenschappen (CONCUR). In het verleden heeft hij zich al vaker kritisch uitgelaten over de politieke situatie in Cuba. En als voorzitter van die unie van religieuzen publiceerde hij onlangs een verklaring met erg kritische uitspraken. Hij eiste onder meer de vrijlating van alle betogers die in 2021 werden gearresteerd tijdens sociale protesten. De CONCUR-verklaring herinnerde eraan dat er nog altijd ongeveer 700 mensen in de gevangenis opgesloten zitten.\n\nBron: Kathpress.at",
    "Cuba, Dallas of Vietnam? Bezoek de wijken met volkse bijnamen tijdens de Open Monumentendag": "Landenaars bedenken wel vaker een bijnaam voor een nieuw aangelegde woonwijk. Hun inspiratie zoeken ze steevast in de internationale politiek, een populaire tv-reeks of het lokale dialect.\n\n“Wist je dat de voormalige kinderkribbe in Dallas lag? En onlangs moest je naar Guantánamo om de ‘stoel’ van Een te vinden”, aldus Georges Wemans, voorzitter Erfgoedvereniging Pepijn@Landen. “Tijdens de Open Monumentendag laten we iedereen kennis maken met de oude en nieuwe woonwijken met volkse bijnamen in hartje Landen: Oud-Korea, Nieuw-Korea, Libanon, Dallas, Cuba, Vietnam, Guantánamo, Afghanistan en TFabrik.”\n\nIedereen is welkom op 11 september van 10 tot 16 uur aan het Belevingscentrum Rufferdinge. Daar is het startpunt van de wandeling. Brochure met uitleg en bewegwijzering wordt gratis aangeboden. Het traject kan op individuele basis of in groep worden afgelegd.",
    "Bursalen Cuba vragen Brunswijk om hulp": "Vier Surinaamse medische studenten uit Cuba vervoegden zich vandaag op het Kabinet van de Vicepresident. Ze vroegen vicepresident Ronnie Brunswijk om financiële hulp. Brunswijk hoorde de studenten aan, net voordat hij aanschoof bij de vergadering van de Raad van Ministers.\n\nDe student Reauel Tuinfort gaf aan dat ze reeds drie jaar studeren op Cuba. Ze maken deel uit van een groep van 20 medische studenten, die valt onder het ministerie van Onderwijs, Wetenschap en Cultuur.\n\nDe groep moet op 1 september wederom naar Cuba vertrekken. Echter, geen van deze studenten heeft de achterstallige studietoelagen ontvangen. Met zijn vieren besloten ze daarom vicepresident Brunswijk te benaderen en hem te vragen om in deze te interveniëren. Zonder hun toelagen is het leven in Cuba bijzonder zwaar voor de studenten.\n\nHet waarnemend staatshoofd hield hen voor dat de ministeries van Onderwijs, Wetenschap en Cultuur en Financiën en Planning met deze kwestie bezig zijn. Hij gaf de vier studenten een financiële tegemoetkoming. Tuinfort zei blij te zijn met de geste van de waarnemend president. De medische student deed een beroep op de regering om zaken zo spoedig mogelijk af te ronden, zodat alle studenten heel binnenkort over hun studiegelden kunnen beschikken."
}