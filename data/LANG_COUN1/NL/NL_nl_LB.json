{
    "Bassam overviel een bank uit wanhoop door crisis Libanon en werd een held voor velen": "AFP\n\nNOS Nieuws • gisteren, 17:33 Bassam overviel een bank uit wanhoop door crisis Libanon en werd een held voor velen Daisy Mohr Correspondent Midden-Oosten Daisy Mohr Correspondent Midden-Oosten\n\nHoe kom je bij je geld in een land dat volgens de Wereldbank wordt geteisterd door een van de grootste financiële crises ter wereld in 150 jaar? Voor sommige mensen in Libanon is het antwoord: door een bank te overvallen.\n\nVanwege bankrestricties mogen miljoenen rekeninghouders maar een paar honderd euro per maand van hun rekening halen, ongeacht hoeveel daarop staat. Het is lang niet genoeg om rond te komen.\n\nBankovervallen komen de laatste tijd steeds vaker voor. Onlangs waren er zelfs zeven op één dag. Het is tekenend voor de wanhoop die veel Libanezen ervaren.\n\nOok Bassam al-Sheikh wandelde vorige maand met een automatisch geweer en een fles benzine zijn bank in het centrum van Beiroet binnen. Hij gijzelde het personeel en de klanten en bleef net zo lang zitten totdat hij een deel van zijn spaargeld had. Hij moest de ziekenhuisrekening van zijn doodzieke vader betalen en kreeg al maanden geen geld meer van de bank.\n\nWe gingen langs bij de man die nu voor veel Libanezen een held is:\n\n2:09 Bassam ging met een geweer naar zijn bank en werd een held in Libanon\n\nAlle banken werden uit veiligheidsoverwegingen gesloten. Het personeel voelde zich niet langer veilig en vertikte het onder deze omstandigheden voor hun eigen magere salaris nog naar kantoor te komen. Vandaag maakten de banken bekend morgen weer open te zullen gaan, na vijf dagen dicht te zijn geweest.\n\nDe Libanese munteenheid verloor de afgelopen drie jaar 95 procent aan waarde. Driekwart van de Libanezen leeft inmiddels onder de armoedegrens.\n\n\"We sterven hier een langzame dood. Het is een catastrofe. Ik weet niet of we al in de hel leven of daar bijna zijn aangekomen\", zegt Hassan Moughnieh tijdens een wandeling door het centrum van Beiroet. Hij is de voorzitter van de vereniging van spaarders, met 80.000 leden. \"Er is niets meer in Libanon. Ons geld is door de corrupte elite gestolen, we zijn het enige land ter wereld zonder elektriciteit. We hebben geen water, slecht onderwijs en slechte gezondheidszorg. We hebben niets.\"\n\n'Doe het voor mijn kinderen'\n\nToch lacht Hassan met stralende witte tanden. Want als voorzitter van de vereniging van tienduizenden Libanese spaarders, strijdt hij voor een betere toekomst. \"Ik doe het voor mijn kinderen. Dit is uiteindelijk ons land.\"\n\nHet zijn voor hem drukke weken. Want terwijl de een probeert het land te verlaten, berooft de ander de bank van zijn eigen geld. \"Als je vreedzaam de bank binnenloopt en om je geld vraagt, dan kan je ernaar fluiten. Kom je even later gewapend terug, dan ontdek je dat ze het geld toch kunnen geven. Het is zeer spijtig, dat is de situatie hier.\"\n\n\"De banken sluiten is een belachelijke oplossing\", vindt Moughnieh. \"Er moeten razendsnel echte oplossingen komen. Een plan. En als dat niet snel gebeurt, dan zullen de problemen alleen maar groter worden. Met tientallen, honderden tegelijk zullen we de banken aanvallen. Het is ons geld, ze hebben het gestolen!\"",
    "Dodentol loopt op tot 94 na kapseizen boot met migranten: dodelijkste overtocht ooit vanuit Libanon": "Meer dan 120 mensen zijn begin deze week vertrokken op een boot vanuit de Libanese kuststad Minyeh. Enkele dagen later sloeg het noodlot toe en is de boot gekapseisd. Eerder was nog sprake van 51 doden, maar dat is dus al opgelopen tot zeker 94. Het is dodelijkste ongeluk dat tot dusver is gebeurd met een bootje dat vanuit Libanon is vertrokken.\n\nHet is nog niet duidelijk waarom de boot is gezonken, maar volgens de Syrische minister van Volksgezondheid ging het om een \"zeer kleine boot gemaakt uit hout\". Waarschijnlijk is het bootje gekapseisd door de sterke wind en hoge golven op open zee.",
    "Hyperinflatie in Libanon maakt levensonderhoud onbetaalbaar": "Sinds 2019 gaat het economisch steeds slechter in Libanon\n\nHet ging Libanon economisch al niet voor de wind toen in 2019 het volk massaal in opstand kwam tegen de corrupte regering, die bedacht dat ze een belasting op het gebruik van Whatsapp kon invoeren. De premier moest het veld ruimen, maar economisch is het daarna nog slechter met het land gegaan.\n\nLibanese middenklasse weggevaagd\n\n“We kunnen met ons loon nauwelijks iets kopen”, zegt Hamdan. “Libanon is een land dat veel importeert, maar liefst 80 procent van de consumptiegoederen. Met de devaluatie van de lira is levensonderhoud onbetaalbaar geworden.” Veel landgenoten zitten zwaar in de problemen. De middenklasse is geheel weggevaagd. “82 procent heeft amper toegang tot de gezondheidszorg, het onderwijs of energie. Vroeger was dit 20 à 30 procent.”\n\nVoedsel en medicijnen onbetaalbaar\n\nDe meeste Libanezen hebben torenhoge schulden. Velen nemen de wijk naar het buitenland, waardoor ze hun familieleden in het thuisland kunnen onderhouden. “Met voedselhulp kunnen mensen net overleven. Ze slaan ook maaltijden over en slapen op straat. Vooral ouderen hebben het zwaar. Medicijnen zijn onbetaalbaar, dus als ze ziek worden, hebben ze pech. Het is heel tragisch.”\n\nZwakke positie vakbonden\n\nVan de vakbonden is weinig te verwachten. Hamdan spreekt van ‘gele’ bonden die zich vereenzelvigen met de zittende macht. Sinds de opstand in 2019 zijn er onafhankelijke bonden opgericht, maar die zijn nog klein en hebben tijd nodig om te groeien. “We hebben geen sterke, verenigde oppositie en de regerende partij is al heel lang aan de macht.”",
    "Libanon illustreert noodzaak voor bitcoin, crypto en stablecoins - BLOX": "Libanon illustreert noodzaak voor bitcoin, crypto en stablecoins\n\nDe 28-jarige Libanese Sali Hafiz is op de vlucht voor de politie. De bank gaf haar namelijk geen toegang tot het spaargeld van haar familie, maar met een speelgoedpistool wist ze toch een deel op te eisen.\n\nDit laat zien hoe belangrijk het is om geld in eigen beheer te hebben en waarom het gebruik van bitcoin en crypto toeneemt.\n\nGeld nodig voor behandeling\n\nSali en haar zus namen op 14 september een filiaal van de Libanese bank Blom in, gewapend met een speelgoedpistool. De twee eisten 20.000 dollar aan contanten van hun eigen rekeningen, en kregen uiteindelijk 13.000 USD mee. Het geld werd gebruikt voor de behandeling van haar zus, die hersenkanker heeft.\n\nLibanese inwoners kunnen al drie jaar nauwelijks bij hun spaargeld, en al die tijd wordt hun geld minder waard. Niet gek dat sommigen het heft in eigen handen nemen.\n\n“We zijn in het land van de maffia. Als je geen wolf bent, zullen de wolven je opeten”, zei Sali Hafiz tegen Reuters.\n\nLivevideo van overval\n\nDe beelden van het incident maakten haar meteen een volksheld in een land waar honderdduizenden mensen niet bij hun spaargeld kunnen. Hafiz streamde een livevideo van haar overval, waarin ze tegen medewerkers schreeuwt om een ​​som geld vrij te geven terwijl de ingangen van de bank waren afgesloten.\n\n‘Ik ben Sali Hafiz, ik ben vandaag gekomen om de deposito’s van mijn zus, die in het ziekenhuis ligt te sterven, in ontvangst te nemen. Ik ben niet gekomen om iemand te doden of om een ​​brand te stichten… ik kom om mijn rechten op te eisen.’\n\nVoorbeeld doet volgen\n\nNa Hafiz waren er minstens zeven andere Libanezen die vorige week banken dwongen hun eigen geld op te nemen. Volgens Al Jazeera krijgen deze acties veel steun van de lokale bevolking.\n\nHafiz zegt dat ze niemand kwaad wil doen, maar dat ze ‘de passiviteit van de overheid beu was.’\n\n‘Ze spelen allemaal onder een hoedje om van ons te stelen en ons honger te laten lijden en langzaam te laten sterven.’\n\nHoe bitcoin kan helpen\n\nIn 2019, toen de Libanese overheid en de banken begonnen met het vasthouden van spaargeld van burgers, schreven wij al dat bitcoin een helpende hand zou kunnen bieden. De aanhoudende bankencrisis laat zien hoe bitcoin kan dienen als een alternatief voor het financieel systeem.\n\nIn de kern is bitcoin namelijk bestendig tegen censuur, met meer financiële vrijheid dan het huidige gecentraliseerde monetaire systeem kan bieden. Bitcoin is niet afhankelijk van een gecentraliseerd banksysteem, dus bitcoin stopt niet als banken de deuren sluiten of als er politieke onrust is.\n\nDe huidige inflatie in Libanon is 162%, dus ook hier kunnen bitcoin, crypto’s en vooral stablecoins een helpende hand bieden.\n\n‘De ontwikkelaars van bitcoin dachten zeker na over de exacte dingen die hier gebeurden … over corrupte instellingen met slecht monetair en fiscaal beleid dat leidde tot de verlaging van valuta’s’, zegt de 34-jarige Jad tegen Reuters.\n\nSluiting banken zorgt voor populariteit Tether\n\nDoordat anderen het voorbeeld van Hafiz volgen, hebben Libanese banken besloten voorlopig de deuren te sluiten. Als burgers hun geld willen opnemen, dan kan dat alleen tegen hoge kosten of ze kunnen cheques in Amerikaanse dollars opnemen, die ze kunnen verkopen voor maar 20% van de waarde.\n\nVolgens Reuters heeft de bankencrisis ertoe geleid dat sommige locals (voornamelijk jongeren) daarom overstappen op USDT, de stablecoin van Tether. De waarde van USDT is altijd 1 dollar, daarom de term stablecoin.\n\nCrypto als middel tegen banken en overheid\n\nAli Noureddine, een Libanese econoom bij het onafhankelijke nieuwsplatform Megaphone, zei dat veel Libanezen die crypto hebben, gedreven worden door een ideologische oppositie tegen ‘een banksysteem dat niemand vertrouwt om hun geld in op te slaan.’\n\nDe Libanese overheid heeft de cryptosector nog niet onder haar toezicht geplaatst. Het gebrek aan regelgeving lijkt geen probleem te zijn voor binnenlandse investeerders. Volgens Reuters vertrouwen zij de overheid toch niet.",
    "Slavernij tiert welig in Libanon, nu wordt een werkgever voor het eerst aangeklaagd": "Een Libanese vrouw neemt deel aan een protest van arbeidsmigranten die demonstreren voor betere arbeidsomstandigheden. Beeld EPA\n\nIets meer dan tien jaar geleden kwam ze naar Libanon om bij een Libanese tandarts aan de slag te gaan als huishoudelijke hulp. De toen 29-jarige Ethiopische Abebe – om veiligheidsredenen is haar naam gefingeerd – hoopte zo wat geld te kunnen verdienen, net als duizenden andere landgenoten die elk jaar naar Libanon vertrekken. Maar wat een buitenkans moest zijn, werd een hel.\n\nHet eerste jaar kreeg ze nog betaald, daarna niet meer. Wel moest ze gedwongen blijven werken: vijftien uur per dag, zeven dagen in de week. Ze mocht niet naar buiten, behalve als ze werd ingezet om schoon te maken in de tandartspraktijk van haar werkgever, werd bedreigd en fysiek mishandeld, kon geen contact opnemen met haar familie in Ethiopië.\n\nZeven jaar lang zat ze opgesloten, totdat een groep activisten en advocaten ingreep na een oproep van Abebe’s familie. Na enige druk werd ze vrijgelaten en op het vliegtuig gezet, terug naar Ethiopië. Haar achterstallige salaris kreeg ze niet mee.\n\nSlavenhandel\n\nDe ervaring van Abebe is tekenend voor het leven van veel buitenlands huishoudpersoneel in Libanon, een gemeenschap die geschat wordt op 250.000 tot 300.000 mensen, op een bevolking van ruim zes miljoen.\n\nEn hoewel Abebe niet de eerste is die te maken krijgt met zulke uitbuiting, is ze nu wel de eerste die haar voormalige werkgever aanklaagt voor slavernij en slavenhandel, begrippen die mensenrechtenorganisaties al langer gebruiken om de behandeling van huishoudelijk personeel in Libanon te omschrijven.\n\nDe Ethiopische vrouw wordt bijgestaan door de juridische ngo Legal Action Worldwide (Law), die haar vertegenwoordigt in de rechtszaal. Fatima Shehadeh, mensenrechtenadvocaat en programmamanager bij de organisatie, heeft goede hoop in de zaak.\n\n“Onze cliënt werd duidelijk tot slaaf gemaakt: ze is opgesloten, gedwongen aan het werk gesteld en hiervoor niet betaald,” vertelt ze. Volgens haar wordt veel buitenlands huishoudpersoneel op dezelfde manier uitgebuit, vaak al vanaf het moment dat mensen aankomen op het vliegveld en hun paspoort wordt ingenomen en overhandigd aan hun werkgever.\n\nSponsorschap\n\nIn Libanon valt buitenlands huishoudelijk personeel niet onder het algemene Libanese arbeidsrecht, maar onder het kafala-systeem, sponsorschap. Onder dit systeem is de werknemer totaal afhankelijk van zijn of haar ‘sponsor’ of kafeel. De werknemers kunnen niet vertrekken of van baan veranderen zonder toestemming van hun kafeel. Wie dat wel doet, verliest onmiddellijk zijn of haar verblijfsvergunning en riskeert te worden opgepakt.\n\nDe scheve machtsverhoudingen creëren de perfecte omstandigheden voor de uitbuiting van werknemers, aldus Shehadeh. “Ze hebben vaak geen idee wat hun rechten zijn. Het contract dat ze ondertekenen, is opgesteld in het Arabisch, wat ze meestal niet kunnen lezen. Ze worden vaak gedwongen extra lange uren te maken, krijgen geen geld of het wordt ze verboden om met familie te communiceren.”\n\nHet zijn omstandigheden die de vrouwen onder grote druk zetten en waaruit ze vaak moeilijk kunnen ontsnappen. Met serieuze gevolgen: volgens cijfers van Libanons binnenlandse veiligheidsdienst komen er elke week gemiddeld twee buitenlandse huishoudelijke werkers om het leven, vaak door een val van een hoog gebouw tijdens een ontsnappingspoging of door zelfdoding. Mogelijk zijn er meer sterfgevallen, maar deze worden niet altijd geregistreerd. Ook veel gevallen van misbruik worden niet gedocumenteerd omdat het gros zich afspeelt achter gesloten deuren\n\nDe situatie is door de vele crises waardoor Libanon de laatste jaren is geraakt alleen maar erger geworden, aldus een woordvoerder van This is Lebanon, een organisatie die gerund wordt door voormalige arbeidsmigranten en activisten die misstanden aan de kaak stellen. “Na de complete crash van de economie hebben veel mensen hun huishoudelijke hulp gehouden, maar zijn ze gestopt met het betalen van hun salaris en maken ze zo tot slaaf,” vertelt ze. Sommige gastarbeiders zijn ook zomaar op straat gezet of voor de ambassade van hun thuisland gedumpt.\n\nPublic shaming\n\nDe tactiek van This is Lebanon is al jaren dezelfde. Wanneer de organisatie wordt ingelicht over een geval van uitbuiting wordt de Libanese kafeel benaderd om te onderhandelen over het uitbetalen van een salaris, of over de vrijlating van een vrouw. Maar wil iemand niet meewerken, dan gaat de organisatie over tot public shaming en wordt de sponsor op sociale media met naam, foto en werkplek genoemd in berichten die vaak een gigantisch bereik hebben. Het misbruik wordt daarin nauwkeurig beschreven.\n\nDe methode had vaak succes, maar de crisis lijkt het effect ervan nu te verminderen. “Het is alsof er nu minder schaamte verbonden is met het niet betalen van personeel,” vertelt de woordvoerder. “Dan zeggen sponsors dat ze iemand al een grote dienst bewijzen door hem of haar niet op straat te zetten. Het betalen van personeel lijkt vrijblijvend te zijn geworden en de staat doet niks om wie hier misbruik van maakt te vervolgen. Er geldt een straffeloosheid wat betreft slavernij.”\n\nDie straffeloosheid wordt binnenkort misschien deels ingedamd als Abebe haar rechtszaak wint. Naar verwachting besluit de rechter binnenkort of er voldoende grond is voor vervolging. Als de oud-werkgever schuldig wordt bevonden, vertelt Shehadeh, zou het een juridisch precedent scheppen waar duizenden andere arbeiders, in vergelijkbare omstandigheden, zich op kunnen beroepen.\n\nTot die tijd hoopt ze dat er een zaadje wordt geplant bij Libanezen. “Je hoopt dat als mensen in de krant lezen over hoe deze sponsor wordt aangeklaagd voor slavernij en slavenhandel, ze wel twee keer nadenken over hoe ze hun personeel behandelen.”",
    "Libanon zakt verder weg: amper internet, noodnummers en zelfmoordlijn onbereikbaar": "Een vrouw gebruikt het licht van haar telefoon tijdens een stroompanne in een winkel © Reuters\n\nLibanon verkeert in zwaar weer met stijgende voedsel- en brandstofprijzen, gebrekkige toegang tot elektriciteit en een munt die elke dag minder waard is. Nu lopen de Libanezen het risico om nog twee essentiële zaken te verliezen: internet en mobiele telefonie.\n\nToen de medische hulplijn 140 – goed voor 560 oproepen per dag – vorige week uitviel, plaatste het Libanese Rode Kruis alternatieve nummers op Twitter en Facebook.\n\n‘Het probleem is dat niet veel mensen toegang hebben tot internet, en daarom zullen ze dat bericht nooit lezen’, vertelt Nabih Jabr, adjunct-secretaris-generaal bij het Libanese Rode Kruis.\n\n‘Mensen kunnen overlijden als de communicatie wegvalt.’\n\nDe alternatieve, van internet afhankelijke lijnen (VoiP) hebben minder capaciteit om oproepen aan te nemen, zegt hij. Ze lopen ook risico om te crashen als gevolg van een tekort aan brandstof om de transmissiestations van het staatsbedrijf Ogero Telecom van stroom te voorzien.\n\nCommunicatie valt weg\n\nOmdat de failliete regering van Libanon worstelt om haar elektriciteitscentrales te laten draaien, krijgen huizen vaak maar een uur elektriciteit per dag. Degenen die het zich kunnen veroorloven, kopen diesel voor hun eigen generatoren.\n\nSinds 2019 leeft meer dan 80% van de bevolking onder de armoedegrens.\n\n‘Als zowel reguliere lijnen als VoIP-gesprekken het laten afweten, dan kunnen mensen geen ziekenwagen bellen. Dat kan tot grote vertragingen in het ziekentransport leiden of als resultaat hebben dat mensen onveilig in burgerauto’s worden vervoerd’ zegt Jabr. ‘Kortom, mensen kunnen overlijden als de communicatie wegvalt.’\n\nMEEST GELEZEN 1 VUB-rector Jan Danckaert: ‘We moeten de harde knip soepeler kunnen toepassen’\n\nVUB-rector Jan Danckaert: ‘We moeten de harde knip soepeler kunnen toepassen’ 2 Vlaanderen verlaat Unia, Unia verlaat Vlamingen niet\n\nVlaanderen verlaat Unia, Unia verlaat Vlamingen niet 3 ‘Was Elizabeth dan de koningin van de hele wereld?’\n\nDat zou het voor de bijna zeven miljoen inwoners van Libanon onmogelijk maken om te communiceren. Het zou banen en mogelijk levens kosten, in een tijd van ongekende ontberingen.\n\nSinds 2019 heeft het Libanese pond meer dan 90 procent van zijn waarde verloren, zijn de voedselprijzen meer dan elf keer gestegen en leeft meer dan 80 procent van de bevolking onder de armoedegrens.\n\nDaarnaast zijn medewerkers van Ogero in augustus voor onbepaalde tijd beginnen staken vanwege onvrede over hun salaris. Hierdoor zijn voorlopig alle telecomonderhoudswerkzaamheden opgeschort.\n\nZelfmoordlijn niet bereikbaar\n\nDe enige zelfmoordhulplijn in Libanon, Embrace, heeft ook problemen. Door de problemen bij Ogero is de lijn soms de hele dag afgesloten, zegt Mia Atwi, president en mede-oprichter van Embrace.\n\n‘Onze lijn is uitgevallen – en veel mensen die bellen, krijgen niet de hulp die ze nodig hebben’, zegt ze. Ze voegt eraan toe dat het aantal oproepen sinds 2020 is gestegen, toen er een enorme explosie was in de haven van Beiroet, en de pandemie en de economische crisis zwaar toesloegen.\n\n‘Meer mensen hebben ons nodig nu ze worden geconfronteerd met de toenemende crisis en het gebrek aan gezondheidswerkers’, zegt ze. Daarmee verwijst ze naar de massale uittocht van artsen en verpleegkundigen die op zoek zijn naar betere kansen in het buitenland.\n\nLees ook Libanese ziekenzorg in chaos door exodus artsen\n\nVeel Libanezen worstelen met depressie en burn-out, maar therapie is voor de meesten onbetaalbaar geworden nu de inkomens krimpen. Dat zeggen therapeuten in de geestelijke gezondheidszorg.\n\nPeperdure telefoontjes\n\n‘Het is een cruciale fase en we moeten zoveel mogelijk mensen helpen’, zegt Atwi. Ze geeft nog mee dat steeds meer suïcidale bellers vragen aan de operatoren om hen terug te bellen zodat ze gratis kunnen praten. ‘Maar nu, met de constante storingen, kunnen we geen oproepen ontvangen of mensen terugbellen.’\n\nDe prijsstijging in juli maakte breedband onbetaalbaar.\n\nVijfvoudige prijsstijgingen – die in juli zijn ingevoerd om Ogero brandstof te laten importeren – maken telefoongesprekken voor velen onbetaalbaar.\n\nEen telefoonkaart van 16 GB kost nu 220.000 LBP (ongeveer 6 euro), dat is een stijging van 40.000 LBP (ongeveer 1 euro) in augustus alleen al.\n\nGeen internet, geen werk Geen internet, geen werk\n\nDure telefoon- en internetdiensten zijn niet alleen problematisch voor mensen die een ziekenwagen nodig hebben of met de zelfmoordlijn willen bellen. Het maakt het ook voor veel Libanezen onmogelijk om de kost te verdienen.\n\nZo moest freelance copywriter Rana Khalil (24) uit de buitenwijken van Beiroet bijvoorbeeld overschakelen op hotspots vanaf haar mobiele telefoon om haar laptop met het internet te kunnen verbinden. De prijsstijging in juli maakte breedband immers onbetaalbaar.\n\n‘Ik moet geld opzij zetten om te betalen voor een internetdienst die niet alleen onbetrouwbaar en inconsistent is, maar ook enorm in prijs stijgt’, zegt ze. De stress en de hoge datakosten ondermijnen haar motivatie om zelfs maar iets te doen van werk.\n\n‘Wat er over is van mijn salaris, dekt nauwelijks mijn huur. Ik ben bang dat ik op een dag wakker word en het internet volledig zal afgesloten zijn. Dan zou ik geen internet, geen werk en uiteindelijk geen onderdak hebben.’\n\n2G-netwerk\n\nDe situatie is nog erger voor naar schatting 230.000 mensen die afhankelijk zijn van het verouderde 2G-netwerk in Libanon. Volgens Abed Kataya van SMEX, een digitale rechtengroep, zijn van hen plattelandsbewoners en senioren met beperkte technologische kennis.\n\nIn mei kondigde de regering aan dat ze van plan was om het 2G-netwerk af te sluiten. Nochtans gebruiken mensen met een standaardtelefoon dat om te bellen en sms’en. Zij kunnen zich geen smartphones veroorloven om verbinding te maken met het snellere 3G-netwerk en internet.\n\nLees ook Libanon in crisis: ‘Moeten we straks de hele bevolking therapie geven?’ Mouhamad Al-Ali werkt al 16 jaar als handelaar en levert verse druiven, appels en bessen rechtstreeks van bij Libanese boeren aan winkels.\n\nHij vreest dat zijn bedrijf zal instorten als de overheid het 2G-netwerk afsluit.\n\n‘Zonder telefoonservice zullen er geen aanvragen zijn om te bezorgen, wat betekent dat er geen werk is’, zegt Al-Ali, 42, vanuit zijn dorp Deyrintar in het zuiden van Libanon. Hij heeft zonder succes gesolliciteerd op een baan bij de supermarktleverancier.\n\n‘Ik kan mijn vrouw en dochter niets geven als ik mijn baan verlies. Ik zal ofwel geld moeten lenen van vrienden en familie of mijn toevlucht moeten nemen tot bedelen op straat’, zegt hij.\n\nDit artikel is oorspronkelijk verschenen bij IPS-partner Thomson Reuters News Foundation",
    "Zelfs de nationale boom van Libanon heeft het zwaar": "Libanon wordt geteisterd door een crisis die exemplarisch is voor de toestand in het Midden-Oosten. Hugo Schiffers loopt vier weken lang dwars door Libanon om de crisis in kaart te brengen. Vandaag deel 3: de beroemde ceder dreigt te verdwijnen als gevolg van droogte en klimaatverandering. Net als in omringende landen doet de overheid amper iets aan natuurbehoud.\n\nHugo Schiffers (1997) is freelance journalist en onderzoeker. Hij studeerde neurowetenschappen en internationale betrekkingen in Utrecht en deed daarna een master Midden-Oostenstudies met Arabisch in Edinburgh, Schotland. Ook studeerde en werkte hij enige tijd in Tanzania, Rusland en Libanon.\n\nAfgelopen woensdag ging bij Yusuf (19) om één uur ’s nachts de telefoon. Of de student elektrotechniek uit het dorp Tannourine, zo’n 80 kilometer ten noorden van hoofdstad Beirut, wilde komen helpen de brand te blussen die was uitgebroken in het naastgelegen natuurreservaat. ‘Met alle jongens uit het dorp wisten we het vuur onder controle te brengen. Water en scheppen droegen we op onze rug de berg op en we zaagden bomen om zodat het vuur zich niet verder kon verspreiden. Het grootste gevaar was na vier uur geweken. Toch waren de daaropvolgende drie dagen nog spannend, want er braken steeds opnieuw kleine brandjes uit.’\n\nNaast Portugal, Spanje, de Verenigde Staten en Australië kampt ook Libanon met meer bosbranden nu de aarde door klimaatverandering steeds verder opwarmt. Ondanks dat het leger, brandweerlieden en vrijwilligers hun best doen de branden te controleren, mist het door een economische crisis getroffen land mogelijkheden om effectief op te treden tegen het natuurgeweld. Zo moesten in voorgaande jaren blushelikopters uit het nabijgelegen Cyprus worden geleend.\n\nLangzaam verdwijnen de ceders\n\nOok Libanons beroemdste boom, de ceder, die onder meer op de nationale vlag prijkt, wordt bedreigd door klimaatverandering. De dennenbomen vallen niet alleen ten prooi aan bosbranden, ze zijn voor hun voortbestaan ook afhankelijk van de doorgaans koude, vochtige winters die het land met zijn bergketens en uitgestrekte mediterraanse kustlijn kent. Maar nu de temperaturen stijgen, komen zulke winters steeds minder vaak voor.\n\nOmar (36), coördinator ecotoerisme in het zuidelijk gelegen natuurreservaat Chouf Cedar, vertelt wat hij hiervan in zijn dagelijks werk terugziet: ‘Het veranderende klimaat verstoort de balans tussen verschillende boomsoorten. Nu het warmer wordt, breiden de naaldbomen zich sneller uit en verdringen ze de eikenbomen. De eikenbomen pikken op hun beurt weer ruimte in van de hoger gelegen cederbomen. Voor die laatste is uiteindelijk geen plek meer, dus verdwijnen ze langzaam maar zeker.’\n\nAlleen het noordelijkste puntje van Libanon zal koel genoeg zijn\n\nHet is aan het natuurreservaat om deze balans te herstellen, zegt Omar: ‘Na zeventig tot tachtig jaar passen we weer dezelfde technieken toe die onze grootvaders hanteerden. We vergroenen het bos en dunnen het uit, opdat er minder kans is dat er op grote schaal brand uitbreekt. Ook leggen we terrassen aan met groenten en fruit. Dit voorkomt dat de naaldbomen zich ongeremd uitbreiden en zorgt er uiteindelijk dus voor dat het leefgebied van de ceders wordt behouden. In deze terrassen zitten luchtgaten die de grondtemperatuur stabiel houden en dat maakt de boel ook brandveiliger.’\n\nCoördinator ecotoerisme Omar hoopt dat op deze manier de ceders in het Chouf-gebied kunnen blijven bestaan, maar sommige onderzoekers voorspellen dat in het jaar 2100 alleen het noordelijkste puntje van Libanon koel genoeg zal zijn voor deze bomen om te overleven. Terwijl de cederbossen zich ooit over het hele Libanon-gebergte uitstrekten.\n\nBomen kappen om warm te blijven\n\nAl duizenden jaren worden de Libanese cederbomen geroemd én omgehakt. In het Gilgamesj-epos, het oudste bekende literaire werk ter wereld (daterend van circa 2.100 voor Christus), gaat Gilgamesj de strijd aan met Humbaba, de bewaker van een cederbos, om vervolgens de bomen om te kappen voor zijn paleizen.\n\nDe Egyptenaren gebruikten het cederhout voor hun sarcofagen en koning Solomon liet er een tempel mee bouwen. Daarna volgden de Feniciërs, Perzen, Romeinen, Arabieren en Ottomanen, die het hout gebruikten om schepen te bouwen. De Romeinse keizer Hadrianus en de Britse koningin Victoria probeerden de bossen te beschermen, maar dat mocht niet baten: de Britten gebruikten het hout om hun spoorlijnen aan te leggen.\n\nTegenwoordig kappen de Libanezen ook zelf hun geliefde boom om ’s winters warm te blijven. ‘Brandstof is zo duur geworden dat veel mensen illegaal houthakken. Ik kom ze geregeld tegen als ik met groepen wandelaars aan het hiken ben,’ zegt tourorganisator Karim (48).\n\nMedewerkers van natuurreservaten delen briketten uit aan de armste families in de omgeving. Ze zijn samengesteld uit het materiaal dat overblijft na het snoeien van groen. ‘Met dit soort maatregelen schatten we dat we tot 85 procent van de illegale houtkap kunnen voorkomen,’ zegt Omar.\n\nStinkende hopen afval naast adembenemende vergezichten\n\nNatuurreservaten die zich bezighouden met armoedebestrijding, in Libanon kijkt niemand meer op van een tekortschietende overheid die taken laat liggen. Nisreen (47), voormalig milieuredacteur voor de Libanese krant Al-Anbar, noemt als voorbeeld de afvalverwerking: ‘Die is hier niet landelijk geregeld. Je hebt wat private initiatieven en actiegroepen die de verantwoordelijkheid gedeeltelijk op zich nemen, maar zij kunnen het gat dat de overheid laat vallen niet vullen. Zeker nu de benzineprijs zo hoog is, is het gewoonweg niet rendabel om naar alle regio’s van het land te rijden en daar de vuilnis op te halen.’ Als gevolg hiervan zie je als wandelaar in Libanon naast adembenemende vergezichten ook vele stinkende hopen afval.\n\nIn 2018 hielp de Nederlandse staat met het verwijderen van algen uit het kunstmatige Qaraounmeer in de Bekavallei. Desondanks is het water, dat wordt gebruikt om gewassen te besproeien en elektriciteit op te wekken, nog altijd sterk vervuild door het industriële afval en rioolwater dat erin wordt geloosd. Geitenherder Mo (68), die met zijn kudde bij het meer loopt, heeft het zelfs over medisch afval dat via de rivier Litani in het meer terechtkomt, iets wat verscheidene Libanese nieuwsbronnen bevestigen. ‘Je kunt het water niet drinken, je kunt er niet vissen en je kunt er niet in zwemmen. Doe je dat laatste toch, dan krijg je uitslag over je hele lichaam.’ Toen er vorig jaar 40 ton aan dode vissen op de oevers van het meer aanspoelde, moesten lokale actiegroepen bijspringen om het leger te helpen bij het opruimen.\n\nDe woestijn slokt vruchtbare grond op\n\nEen gebrek aan middelen en slagvaardigheid maakt ook andere landen in het Midden-Oosten vatbaar voor milieuproblematiek. Daarbij is het al ‘een van de kwetsbaarste regio’s ter wereld wanneer het aankomt op klimaatverandering’, zegt Ranj Alaaldin van denktank Brookings Institution: in Irak stijgt de temperatuur twee tot zeven keer sneller dan het mondiale gemiddelde, zoet water lijkt over vijftig jaar niet meer te vinden in de Golfstaten, en in Syrië, Iran en Jordanië slokt de woestijn meer en meer vruchtbare grond op.\n\nDe opwarming van de aarde werkt volgens Alaaldin als een ‘vermenigvuldiger’ van de conflicten en de problematiek die de regio al eigen zijn. Neem waterschaarste: ‘Nu al zie je dat een tekort aan drinkwater bewoners van het platteland naar dichtbevolkte steden drijft. Dit zet de al overbelaste infrastructuur van deze plekken nog verder onder druk en leidt tot sociale onrust.’ Hij noemt de vijf jaar droogte voorafgaand aan de Syrische burgeroorlog als voorbeeld. Verdere opwarming van de aarde leidt tot nog meer waterschaarste en dus meer armoede en sociale onrust. Vluchtelingenstromen worden omvangrijker en de toenemende wanhopige thuisblijvers zullen een makkelijk doelwit vormen voor rekruterende extremistische groepen.\n\nExperts vrezen een militair conflict\n\nIn een warmere wereld wordt water een geopolitiek wapen. Turkije bijvoorbeeld controleert meer dan 90 procent van het water dat de Eufraat instroomt en bijna de helft van de toevoer tot de Tigris, de twee grote rivieren aan wier vruchtbare oevers enkele van de allereerste beschavingen ontstonden.\n\nDe afgelopen jaren liet de regering in Ankara het water van de Eufraat aftappen als onderdeel van haar militaire strategie in de oorlog in Syrië. Deze actie veroorzaakte benedenstrooms immers meteen problemen voor de Syrische en Iraakse voedselproducenten en energieleveranciers.\n\nTegelijkertijd hebben de Irakezen last van de grote hoeveelheid kleinere dammen die buurland Iran bouwt. In Noord-Afrika is het ook raak: de Egyptische president Abdel Fattah el-Sisi noemt de nieuwe Nijldam in Ethiopië een ‘existentiële bedreiging’. Experts vrezen dat het in beide gevallen kan uitdraaien op een militair conflict.\n\nOp mysterieuze wijze gestorven\n\nDe effecten van de klimaatcrisis zijn soms onnavolgbaar. Ook in Libanon. Een jaar of twintig geleden stierven op mysterieuze wijze grote aantallen ceders in het reservaat Tannourine. De oorzaak was onbekend, het kwam in elk geval niet door bosbranden, houtkap of warmer weer. Wat bleek? De Cephalcia tannourinensis, een type inheemse bladwesp, had zijn levenscyclus zo aan het veranderde klimaat aangepast dat zijn larven op hetzelfde moment uitkwamen als dat de cederboom zijn knoppen kreeg, en die aten ze op. Dit deden ze zo vlijtig dat tussen 2006 en 2018 alleen al 7,5 procent van de bomen in het duizenden jaren oude bos stierf door de wespenplaag.\n\nHet ecosysteem in de Libanese cederbossen en de situatie in het Midden-Oosten lijken op elkaar in de zin dat beide fragiel zijn en onder druk staan. De opwarming van de aarde doet wat al een precaire balans is verder kantelen, met destructieve en onoverzienbare gevolgen.\n\nToch blijft Omar van natuurreservaat Chouf Cedar optimistisch. Er kan volgens hem veel veranderen als mensen zich er op lokaal niveau toe zetten. ‘Toen ik een jaar of tien oud was, verwoestte een enorme brand het bos naast mijn geboortedorp. De dorpsbewoners besloten toen zelf maar te investeren in natuurbehoud. En wat denk je? Binnen de kortste keren verschenen er toeristen, iemand opende zelfs een hotelletje. Dat was nog eens wat in ons kleine dorp.’ Welke les Omar hieruit trekt? Succes wordt bepaald door de gewone man het belang van natuurbehoud te laten inzien, zeker als het kwartje bij overheden nog niet is gevallen.\n\nDeze publicatie is tot stand gekomen met steun van het Fonds Bijzondere Journalistieke Projecten. (www.fondsbjp.nl)",
    "Oorlog tussen Israël en Libanon is reëel": "Er zijn van die weken dat er simpelweg teveel gebeurt in het Midden-Oosten. Hamas executeert burgers, in Irak loopt de spanning tussen sjiitische partijen hoog op en de nucleaire deal met Iran loopt opnieuw vertraging op. Allemaal onderwerpen die vragen om context.",
    "Turkije stuurt vierde humanitair hulpschip naar Libanon - Turkse Media": "Turkije heeft deze week een schip met een twintigtal vrachtwagenladingen humanitaire hulp gestuurd naar Libanon. Dat gebeurde vanuit de havenstad Mersin.\n\nVolgens het kantoor van de provinciale gouverneur werd de vloot van 23 vrachtwagens met 512 ton voedsel voorbereid onder coördinatie van de Turkse staatsdienst voor rampenbestrijding (AFAD). Dat vond in opdracht van de Turkse president Recep Tayyip Erdoğan plaats.\n\nTijdens de ceremonie liet vicegouverneur Ibrahim Küçük weten dat dit schip het vierde is dat is gestuurd als onderdeel van een hulpcampagne voor Libanon.\n\nSinds eind 2019 worstelt Libanon met een ernstige economische crisis, waaronder een enorme waardevermindering van de valuta en ook brandstof- en medische tekorten gooien roet in het eten.\n\nDe Libanese valuta verloor 90 procent van zijn waarde, waardoor mensen minder toegang hebben tot basisgoederen, waaronder voedsel, water, gezondheidszorg en onderwijs, terwijl wijdverbreide stroomstoringen vaak voorkomen als gevolg van brandstoftekorten.\n\nVolgens schattingen van de VN leeft bijna 80 procent van de Libanese bevolking nu onder de armoedegrens, waarvan 36 procent in extreme armoede.\n\n© Turksemedia.nl – Alle rechten voorbehouden | AA | Gepubliceerd: 28-08-2022",
    "Kustwachten weigeren hulp: vier kinderen sterven van de dorst op boot van Libanon naar Italië": "tien vragen Wat als je een vast contract hebt en negen andere vragen over het prijspla­fond\n\nGoed nieuws deze week vanuit Den Haag: er komt een prijsplafond op energie en gas. Dat betekent dat je bij een gemiddeld verbruik nooit méér betaalt dan door de overheid is vastgesteld. Hoeveel is dat precies, hoe zit het met stadswarmte en wat als je nog een vast contract hebt? We zetten de meest gestelde vragen op een rij.\n\n8:52",
    "Vrouw overvalt Libanese bank en eist haar spaargeld terug: \"Het was dat of mijn nier verkopen\"": "De Libanese banken zitten krap bij kas. Sinds 2019 gelden daarom strikte limieten voor het opnemen van vreemde valuta, waardoor het spaargeld van miljoenen mensen bevroren werd. Zo'n drie kwart van de bevolking leeft in armoede.\n\nHet land probeert al jaren om belangrijke hervormingen door te voeren om de banksector en de economie er opnieuw bovenop te helpen. Tot nog toe is Libanon er echter nog niet in geslaagd om een akkoord te bereiken met het Internationaal Monetair Fonds over een herstelprogramma dat het land weer levensvatbaar kan maken.\n\n",
    "De bloedbaden van Sabra en Shatila zijn nog lang niet vergeten": "Van 16 tot 18 september 1982, precies veertig jaar geleden, vonden in de Libanese hoofdstad Beirut de bloedbaden van Sabra en Shatila plaats. Daarbij werd een onbekend aantal voornamelijk Palestijnen en in mindere mate Libanese sjiietische moslims op gruwelijke wijze vermoord door christelijke milities met hulp van het Israëlische leger. Schattingen van het aantal doden lopen uiteen van circa 500 tot 3.500. In Libanon worden de bloedbaden jaarlijks herdacht.\n\nAls gevolg van de Nakba – de verdrijving van circa 750 duizend Palestijnen door Joodse terreurgroepen en het Israëlische leger tussen 1947 en 1949 – belandde een groot aantal Palestijnse vluchtelingen in Libanon. Daar werden zij gehuisvest in vluchtelingenkampen, waaronder het in Beirut gelegen Shatila. Na de juni-oorlog van 1967, waarbij Israël Oost-Jeruzalem, de Westelijke Jordaanoever en Gaza bezette, nam hun aantal verder toe. In de jaren daarna werd Libanon de voornaamste vestigingsplaats van de Palestijnse Bevrijdingsorganisatie PLO.\n\nOpmaat tot de slachting\n\nDe bloedbaden van Sabra en Shatila – Sabra is de aan Shatila grenzende woonwijk – vonden plaats tijdens de Libanese burgeroorlog (1975-1990), waarbij Libanese christelijke en islamitische milities, de PLO, en de legers van Syrië en Israël betrokken waren. Israël steunde de christelijke milities, verenigd in de Libanese Strijdkrachten onder Bashir Gemayel, leider van de christelijke Falangisten. In juni 1982 viel het Israëlische leger Libanon binnen om af te rekenen met de PLO en het politieke landschap naar zijn hand te zetten.\n\nNa een zware belegering van Beirut werden de PLO-strijders eind augustus onder toezicht van een internationale troepenmacht uit de stad geëvacueerd naar Tunis. Daardoor verloren de Palestijnse burgers hun belangrijkste beschermers. Op 14 september werd de tijdens een omstreden verkiezing tot president gekozen Gemayel – Israëls bondgenoot – door een bomaanslag gedood door een christelijke fractie die hem verweet het land aan Israël uit te leveren.\n\nChristelijke milities\n\nDaarop bezette Israël – in strijd met het geldende bestand en afspraken met de VS – West-Beirut, waar het Palestijnse vluchtelingenkampen en islamitische wijken omsingelde. Daaronder het Shatila-kamp en de aangrenzende wijk Sabra. Israël droeg de christelijke milities op de vluchtelingenkampen te ontdoen van ‘enkele duizenden achtergebleven PLO-strijders’, suggererend dat de PLO verantwoordelijk was voor de dood van Gemayel.\n\nOp 15 september sloot het Israëlische leger Sabra en Shatila af van de buitenwereld en openden tanks het vuur. Een dag later trokken christelijke milities onder aanvoering van Elie Hobeika de afgesloten gebieden binnen in wat zou uitlopen op een gruwelijke slachting van de aanwezige burgerbevolking die aanhield tot de vroege ochtend van 18 september. Israëlische lichtkogels voorzagen de daders ‘s nachts van voldoende zicht. Getuigen troffen na afloop geëxecuteerde, verkrachte en zelfs gescalpeerde burgers aan. Van de door Israël als excuus voor de aanval genoemde PLO-strijders (‘terroristen’) bleek geen spoor. Het aantal doden is nooit precies vastgesteld.\n\nIsraël verantwoordelijk\n\nHet bloedbad werd door de VN veroordeeld als genocide. Een onafhankelijke onderzoekscommissie – de MacBride-commissie – oordeelde dat Israël als militaire bezetter schuldig was aan de slachting. Een onderzoek van de Israëlische Kahan-commissie wees uit dat Israël ‘indirect’ verantwoordelijk was en drong aan op ontslag van defensieminister Ariel Sharon voor het toestaan van de slachting.\n\nDe bloedbaden vormen nog steeds een open wond en worden tot de dag van vandaag door Palestijnen en Libanezen herdacht. The Rights Forum zocht contact met Palestijnse getuigen van de slachting. Zij vertellen in hun eigen woorden wat zij hebben meegemaakt.\n\nJamila Saleh Dawood\n\nIk ben in 1950 geboren in het Libanese dorp Shihm. Mijn Palestijnse familie is afkomstig uit Majd al-Kurum in de regio Akko. Halverwege de jaren vijftig kwam ik met mijn ouders naar Shatila. In die tijd bestond het kamp uit tenten. Ik was toen ongeveer vijf jaar oud.\n\nIk was 32 toen het bloedbad hier plaatsvond. Ik zat thuis en ik hoorde dat er kogels werden afgevuurd. Mijn buurman riep me toe: ‘Ben je hier nog, waarom ben je nog niet gevlucht, in de straat hierachter slachten ze mensen af met bijlen en messen.’ Ik verzamelde mijn kinderen en vluchtte naar de school waar mijn vader werkte. De aanvallen kwamen van alle kanten. Israëlische helikopters wierpen lichtpatronen af zodat de aanvallers hun weg konden vinden in de smalle steegjes in het kamp.\n\nOok de school bleek niet veilig. Daarop ontvluchtten we het kamp en overnachtten elders in Beirut. De volgende dag leek het erop dat het bloedbad voorbij was en keerden mijn kinderen en ik terug naar huis. Ten onrechte, want de moordpartij bleek nog gaande. We vluchtten opnieuw naar de school, waar we dit keer noodgedwongen overnachtten. De volgende morgen keerden we terug naar huis.\n\nOveral zag ik dode mensen, incomplete lichamen, bloed. Het beeld dat me het meest bijstaat is dat van een vrouw met haar kind in haar armen, beiden afgeslacht. Ik kon het niet verdragen. Iedereen had verhalen. Mijn vriendin vertelde over massale executies – mannen die werden doodgeschoten op de rand van gegraven kuilen die hun graf werden.\n\nDrie jaar na het bloedbad omsingelde de sjiietische militie Harakat Amal op bevel van het Syrische regime de Palestijnse kampen in Beirut en in het zuiden. De situatie in ons kamp werd zeer slecht. Niemand mocht erin of eruit. Ik bracht met mijn zeven kinderen zes maanden door in een ondergrondse schuilplaats.\n\nIk heb de hele periode beleefd als een oorlog, waarin ook twee van mijn zonen gewond zijn geraakt. Een van hen, toen zes jaar oud, werd in zijn nek geschoten waardoor hij aan een kant van zijn lichaam verlamd is. Mijn andere zoon werd in zijn oog geschoten. Tot op de dag van vandaag zitten er metaalresten in zijn hoofd, met geheugenverlies tot gevolg. Sinds ik in dit land geboren ben, heb ik geen moment van rust en vrede gehad.\n\nTaysir Salameh\n\nIk ben geboren in 1944 in Palestina in het dorp Al-Dahri Safad. Nadat we naar Beirut waren gevlucht woonde ik eerst in de wijk Tayuneh. Mijn vader had spaargeld; hij kon daar de huur van een woning betalen. Toen ons geld was opgeraakt verhuisden wij naar Shatila. Het kamp was toen net opgezet en bestond slechts uit tenten.\n\nHet bloedbad voelt als de dag van gisteren. Ik was in mijn eigen huis toen ik het geluid van kogels hoorde, gevolgd door geschreeuw. ik dacht eerst dat het een bruiloft was, of een ruzie tussen buren die met enige regelmaat voorkwam. Het duurde even voordat ik begreep dat zich een gruwelijke slachting afspeelde. Mijn familie wist te ontsnappen, maar zelf ben ik gebleven, verstopt in mijn huis.\n\nIk herinner me vreselijke verhalen van de slachting, waaronder dat van een klein meisje dat op gruwelijke wijze werd vermoord. En van twee kampoudsten, Abu Hasan Salameh en Abu Yusuf Salameh, die naar buiten gingen met witte vlaggen. Ze werden met geweld meegenomen en levend begraven. Een van hen was mijn oom. Ook de buurt rond ons kamp werd aangevallen. Daar woonden Libanese burgers, maar de aanvallers zagen hen aan voor Palestijnen. Ze doodden 65 van hen.\n\nMijn ergste herinneringen betreffen de dagen na het bloedbad. De stank van alle dode lichamen was indringend en zwaar. We hebben plekken moeten zoeken om hen te begraven of te verbranden om te voorkomen dat we ziektes zouden oplopen.\n\nIk ben er zeker van dat de Falangisten en de Libanese Strijdkrachten verantwoordelijk zijn voor het bloedbad. En nadien duurde de ellende voor de Palestijnen voort. Zo gaf het Syrische leger in 1985 de sjiietische groepering Harakat Amal opdracht het kamp te omsingelen. Iedereen heeft het op de Palestijnen gemunt. Ik wil de Libanese nationaliteit niet. Ik wil terug naar mijn vaderland. Ik wil daar leven en werken.\n\nIk ben tegen wat er nu in Oekraïne gebeurt, ik ben tegen de Russische invasie. Ik weet namelijk precies hoe het voelt; we maken tenslotte dezelfde ellende mee. Maar het is pijnlijk om te zien dat er met twee maten wordt gemeten. Wij leven nu al sinds 1948 in een vergelijkbare situatie en we hebben niet de steun gekregen die Oekraïne nu krijgt.\n\nDawood Mohamad Nasser\n\nIk ben 78 jaar oud, geboren in Balad Al-Shaykh (regio Haifa) in Palestina. Mijn reis in Libanon begon in Qara’un in de Bekaa-vallei (Wadi al-Biqa’), waarvandaan we verhuisden naar het vluchtelingenkamp Nahr al-Barid in het noorden van Libanon. Begin jaren zeventig vertrokken we naar Shatila waar ik sindsdien woon. Ten tijde van het bloedbad was ik veertig jaar oud.\n\nIk herinner me de dag dat Bashir Gemayel werd vermoord. Op de vrijdag erna vielen er Israëlische lichtbommen op het kamp. We dachten dat Israël ons aanviel, maar het bleek slechts tactische bijstand voor de falangistische Libanese Strijdkrachten die het kamp van drie kanten binnendrongen. Het Israëlische leger heeft het kamp niet zelf betreden. Zij omsingelden het en controleerden drie van de vier hoofdpoorten om iedereen tegen te houden die wilde ontsnappen. De vierde hoofdingang van het kamp was in handen van het Libanese leger.\n\nZodra de mannen van de Libanese Strijdkrachten binnen waren, begonnen zij mensen af te slachten. Iedereen die zij tegenkwamen was een doelwit, niemand werd gespaard. Mannen, vrouwen en kinderen werden op brute wijze aangevallen door mannen met bijlen, messen en geweren. Een aantal kampoudsten hees een witte vlag en trachtte te onderhandelen om een einde te maken aan de slachting. De milities reageerden op het initiatief door hen levend te begraven.\n\nSharon, destijds de Israëlische minister van Defensie, was persoonlijk aanwezig. Hij bevond zich in een hoog gebouw net buiten Shatila, met overzicht over het kamp. Elie Hobaika, de leider van de Libanese Strijdkrachten, was bij hem. Vanuit die positie hielden zij toezicht op het bloedbad. Ik ben er zeker van dat de slachting een rechtstreeks bevel van Sharon was.\n\nMijn kinderen en ik trachtten ons tegen de indringers te verzetten. Een van mijn zonen en ikzelf liepen daarbij een schotwond op. Mijn andere zoon heeft een verzetsactie uitgevoerd in Israël, in het op de resten van het Palestijnse dorp Al-Khalisa gebouwde Kiryat Shmona. Hij werd gearresteerd door het Israëlische leger en veroordeeld tot een gevangenisstraf van 16 jaar. Nu woont hij in Gaza.\n\nSobhiye Rachid Audi\n\nIk ben geboren in het Palestijnse dorp Sha’ab (regio Akko) in 1946. Toen ik twee jaar oud was ontvluchtten we ons land en kwamen we in Libanon terecht. We gingen eerst naar Baalbek, en twee jaar later naar Shatila.\n\nIn de aanloop naar het bloedbad omsingelde het Israëlische leger het kamp waardoor we werden opgesloten en ons niet konden bevoorraden. Er was een tekort aan voedsel, water en andere basisbehoeften.\n\nMijn zus en de man van mijn dochter stierven in het bloedbad. Mijn zoon kreeg een kogel in de schouder. De dochter van mijn zus werd in haar ogen geraakt. Mijn oom had drie zonen die samen midden op straat werden vermoord. Ik ken geen familie die niet getroffen is, niemand is gespaard gebleven.\n\nWe brachten ons hele leven in ellende door. Het is een wonder dat we niet gek zijn geworden na alles waar we getuige van zijn geweest en alles wat we hebben moeten doorstaan.\n\nDe interviews voor dit artikel werden afgenomen door Allysha Laarhoven.",
    "Nederlanders amper boos, Libanezen en Turken wel": "Nederlanders zijn in hun dagelijkse leven gemiddeld genomen niet vaak boos, zo blijkt uit onderzoek van Gallup. Vooral Libanezen en Turken zijn daarentegen niet te benijden.\n\nVoor hun studie brachten de onderzoekers in kaart hoe mensen uit meer dan 100 landen over de hele wereld zich dagelijks voelen. Daaruit komt naar voren dat Libanezen het vaakst boos zijn gedurende een etmaal.\n\nHun woede komt niet bepaald uit de lucht vallen. Libanon heeft te maken met de grootste economische crisis in meer dan 150 jaar, zo concludeerde een vernietigend rapport van de World Bank vorige maand nog.\n\nDe economie van het land is de afgelopen jaren volledig geïmplodeerd, na decennia van corruptie, mismanagement en een oplopende politieke patstelling. Het resultaat: inwoners krijgen amper twee uur stroom per dag, water is schaars en overheidsdiensten functioneren nauwelijks.\n\nAlsof dat nog niet genoeg is heeft de bankensector restricties opgelegd aan rekeninghouders, waardoor inwoners maandelijks niet meer dan een paar honderd dollar kunnen opnemen – en dat in een tijd waarin de inflatie boven de 200% ligt, volgens de meest recente cijfers van het IMF. Gisteren kondigde de Vereniging van Libanese Banken zelfs aan dat bankkantoren voor onbepaalde tijd dicht blijven, na een golf aan incidenten waarin mensen banken ‘overvielen’, maar dan simpelweg om hun eigen geld op te eisen.\n\nKortom, waar we in Nederland de laatste tijd al snel het woord crisis in de mond nemen – gascrisis, stikstofcrisis, vluchtelingencrisis, et cetera – verbleken onze kopzorgen bij die van wat ooit het ‘Parijs van het Midden-Oosten’ werd genoemd. Die hoogtijdagen lijken steeds verder weg, en de grote woede onder de bijna 7 miljoen Libanezen is allesbehalve verwonderlijk.\n\nTurkije en Armenië\n\nNa de Libanezen ervaren de Turken het vaakst gevoelens van woede. De mensen in Turkije zijn vooral boos over de teruglopende economie, de hyperinflatie en – wat waarschijnlijk niet alle Turken hardop durven uit te spreken – de manier waarop het land in zijn greep wordt gehouden door president Erdoğan.\n\nDe derde plek is voor Armenië. De voormalige Sovjetrepubliek lijkt de laatste weken steeds meer in een oorlog te worden gezogen met Azerbeidzjan, nu de Russische troepen die er eerder de vrede bewaarden hun handen meer dan vol hebben aan Oekraïne.\n\nHet onderzoek van Gallup stamt echter van voor deze recente escalatie. De oorzaak van de toen al hoge woede moet dan ook elders worden gezocht, namelijk in de structurele problemen die Armenië al lange tijd plagen: grote armoede, hoge werkloosheid, corruptie en slechte overheidsdiensten.\n\nMinste boosheid\n\nHoe anders is de situatie in Finland, of Mauritius, Estland en Portugal. In al deze landen ervaart op een gemiddelde dag minder dan 8% van de bevolking boosheid. Ook ons eigen land komt er verre van beroerd vanaf: Nederland staat achter deze vier koplopers nog net in de top vijf van de minst boze mensen op aarde.\n\nWaar we er natuurlijk best weleens op los klagen, herinnert het rapport van Gallup ons eraan dat we het gemiddeld genomen zo slecht nog niet hebben. Onze overheidsdiensten functioneren naar behoren, we beschikken over een uitstekende infrastructuur én over een uitgebreid sociaal vangnet.\n\nKleine kanttekening is wel dat de peiling werd gehouden vóór de oplopende spanningen van de afgelopen weken. Thema’s zoals de boerenprotesten en zorgen over onbetaalbare gasrekeningen houden de gemoederen bezig, en het is geen zekerheid dat Nederland zijn vijfde plek zou behouden als de enquête vandaag weer werd gehouden.\n\nBoosheid hand in hand met stress\n\nDe onderzoekers van Gallup zochten ook uit in welke landen mensen het meeste last hebben van stress. Daaruit blijkt – weinig verrassend – dat gevoelens van woede en stress vaak met elkaar samengaan. Zo ervaren Afghanen, Turken en Libanezen naast boosheid ook de meeste stress ter wereld.\n\nAan het andere uiterste is de correlatie tussen (het ontbreken van) woede en stress minder evident – de minste stress wordt niet ervaren in Europese landen als Finland of Nederland, maar wat meer naar het oosten. Het zijn namelijk de Oezbeken die in hun dagelijkse leven het minste last hebben van stress, gevolgd door Kazachen, Kirgiziërs, Indonesiërs en Mongolen.",
    "Dodental gezonken migrantenboot opgelopen naar 86": "Reddingswerkers hebben inmiddels 86 lichamen geborgen bij de migrantenboot die donderdag zonk voor de Syrische kust. Dat melden de Syrische autoriteiten. Zeker twintig mensen zijn gered en liggen in ziekenhuizen in Syrië. Mogelijk zaten er in totaal zo'n 150 mensen op het vaartuig.\n\nVolgens plaatselijke media vertrok het schip dinsdagochtend vanuit Tripoli, niet ver van de Syrische grens, richting Cyprus. Volgens de VN waren er mensen van verschillende nationaliteiten aan boord, onder wie veel Syriërs, Libanezen en Palestijnen.\n\nDe boot zou 45 kilometer noordelijker bij het Syrische eiland Arwad al gezonken zijn. De eerste lichamen en overlevenden werden opgepikt door Syrische vissers, die de autoriteiten in de Syrische haven Tartus alarmeerden.\n\nLibanon heeft recentelijk een piek in de emigratie gezien als gevolg van een diepe economische crisis en bovendien is de afgelopen tien jaar een groot aantal Syrische vluchtelingen in het kleine Libanon neergestreken. Het aantal mensen dat Libanon over zee verliet of probeerde te verlaten, verdubbelde volgens de vluchtelingenorganisatie van de VN in 2021 bijna ten opzichte van 2020 en steeg in 2022 opnieuw met meer dan 70 procent in vergelijking met dezelfde periode vorig jaar.",
    "Topvrouw Limburg Chahinda (36) verloor haar dochtertje en doet nu onderzoek naar zwangerschapscomplicaties: ‘Het voelde alsof ik faalde als moeder, vrouw en arts’": "",
    "Kardinaal Raï wil snelle verkiezing nieuwe president": "Kardinaal Béchera Boutros Raï, als maronitische patriarch van Antiochië het hoofd van de grootste christelijke gemeenschap in Libanon, dringt erop aan dat er snel een nieuwe president en opvolger voor Michael Aoun wordt aangesteld. De ambtstermijn van Aoun eindigt op 31 oktober. Hij kan niet herkozen worden. Aoun kondigde echter aan dat hij ook na deze datum in het presidentiële paleis van Baabda zal blijven. Want de verkiezing van een opvolger veronderstelt volgens hem een goed geïnstalleerd parlement en een functionerende regering.\n\nLibanon gaat nog altijd gebukt onder een enorme economische crisis. Vele gezinnen kunnen hun voedsel-, energie- en waterrekeningen nauwelijks nog betalen. Wat nodig is, is een kandidaat die door alle Libanezen wordt gesteund en de waarden van het land promoot, zei kardinaal Raï afgelopen zondag Hij dringt erop aan dat al op korte termijn een bekwame regering wordt gevormd. Sinds de laatste parlementsverkiezingen, waarbij Hezbollah een aanzienlijk verlies leed, wordt het land geleid door een voorlopige regering onder leiding van premier Najib Miqati.\n\nBron: Vaticannews.va",
    "Nieuwe kruizen voor slachtoffers bombardement": "Fotoreportage\n\nNieuwe kruizen voor slachtoffers bombardement\n\nma 26 sep, 12:00\n\nNIJMEGEN - Stichting In Paradisum heeft zaterdag 24 september een tiental nieuwe kruisen geplaatst op graven van slachtoffers van het bombardement op 22 februari 1944. Aan de gebeurtenis op begraafplaats Daalseweg werd meegewerkt door oud-militairen die onder meer in Libanon en voormalig Joegoslavië gediend hebben.\n\nOp begraafplaats Daalseweg zijn ruim 300 slachtoffers van het bombardement op 22 februari 1944 op Nijmegen begraven. Niet elk slachtoffer kreeg destijds een eigen grafmonument. In 1994 heeft stichting In Paradisum - in goed overleg met Stichting Begraafplaatsen Nijmegen (SBN) - besloten om het eigen graf van vijftien slachtoffers, waarvan geen monument (meer) aanwezig was, te voorzien van een houten kruis. Zo werd zichtbaar gemaakt wie op die plaats begraven was en werd herdenken concreter. De hobbywerkplaats achter het NS-station vervaardigde de kruisen.\n\nZo’n 25 jaar later waren bijna al deze kruisen geheel of gedeeltelijk vergaan. Opnieuw riep de stichting In Paradisum de hulp in van een hobbywerkplaats om de kruisen te herstellen of vernieuwen. Op de NL DOET-dag in 2019 werden de eerste drie nieuwe houten kruisen geplaatst door burgemeester Bruls, wethouder Vergunst en SBN-bestuurder Korsten. Onder meer vanwege corona konden de overige 10 kruisen niet geplaatst worden. Dat is zaterdag 24 september alsnog gebeurd.\n\nBij elk graf werden enkele passende regels voorgelezen uit ‘De Pijn die Blijft’ (2005), het boek waarin In Paradisum-lid Bart Janssen de verhalen van de slachtoffers van het bombardement bundelde.",
    "Vijf doden door luchtaanval Israël op vliegveld Syrische hoofdstad Damascus": "Bij Israëlische luchtaanvallen op het vliegveld van Damascus zijn volgens het Syrische regime vijf soldaten omgekomen. Er is ook materiële schade. Het is nog niet duidelijk wat de gevolgen zijn voor het luchtverkeer van en naar de Syrische hoofdstad.\n\nIsraël heeft nog niet gereageerd. Het land heeft de luchtaanvallen op Syrische luchthavens de afgelopen weken geïntensiveerd. In juni lag het vliegveld van Damascus twee weken plat na een luchtaanval. De luchthaven van Aleppo was afgelopen maand twee keer het doelwit van Israëlische bombardementen.\n\nVolgens ingewijden wil Israël met de aanvallen de aanvoerroutes van militaire steun uit Iran uitschakelen. Teheran zet vooral in op vrachtvliegtuigen om aan Iran gelieerde groeperingen in Syrië en Libanon van wapens te voorzien.\n\nIsraël heeft in de loop van de jaren honderden luchtaanvallen uitgevoerd op stellingen van de Syrische strijdkrachten en door Iran gesteunde groeperingen zoals het Libanese Hezbollah.\n\nDe Israëlische regering zegt te willen voorkomen dat aartsvijand Iran voet aan de grond krijgt in buurlanden Syrië en Libanon.",
    "We hoorden een daverende explosie: Israëlische vliegtuigen kwamen een boodschap overbrengen": "Toen ik opkeek van mijn telefoonscherm, zag ik dat de meeste kantoorgenoten alweer aan het werk waren gegaan.\n\nHet klonk als een knal. Een daverende explosie. Verschrikte gezichten in mijn kantoor in Beiroet. Ik zag mensen naar het raam lopen om naar buiten te kijken, een even begrijpelijke als riskante reflex. Zelf bleef ik zitten wachten, zonder precies te weten waarop.\n\nOm de afloop weg te geven: er was geen bom afgegaan. Op sociale media zag ik trillerige filmpjes van twee Israëlische gevechtsvliegtuigen die het Libanese luchtruim waren binnengevlogen, tot boven de daken van de hoofdstad. Het geraas dat we hadden gehoord, was het geluid van de geluidsbarrière die doorbroken werd. Toen ik opkeek van mijn telefoonscherm, zag ik dat de meeste kantoorgenoten alweer aan het werk waren gegaan. Alleen het geroezemoes was wat luider.\n\nEr waren redenen genoeg om de schouders op te halen: de zuiderburen, met wie Libanon formeel in oorlog is, komen vaker buurten. Onderzoekers die The Guardian sprak, rekenden uit dat Israël de laatste vijftien jaar 22 duizend keer het Libanese luchtruim was binnengedrongen. Gemiddeld is dat vier keer per dag.\n\nDe meeste vluchten maken alleen een rondje boven het zuiden, waar de sjiitische Hezbollah-beweging het voor het zeggen heeft. Generaties kinderen zijn met het lawaai opgegroeid. Libanon geeft de incidenten door aan de Verenigde Naties, zonder dat er vervolgens iets gebeurt. Volgens de Israëliërs zijn de vluchten nodig om de activiteiten van Hezbollah (een terroristische organisatie, aldus Israël en de Europese Unie) in de gaten te houden.\n\nIn nieuwsberichten las ik dat er dit keer een kat-en-muisspelletje aan vooraf was gegaan. Hezbollah had die middag trots laten weten dat men een drone boven Israël had laten vliegen. Veertig minuten lang! Het ding was ongeschonden teruggekeerd. De drone was ‘Hassan’ gedoopt, naar de charismatische partijleider Hassan Nasrallah. Nu begreep ik de Israëlische vliegtuigen. Ze kwamen een boodschap overbrengen: dat moeten jullie niet opnieuw proberen.\n\nMijn geliefde zou me later vertellen dat ze zich thuis instinctief tegen de dikste muur van de woonkamer had gedrukt. Bij ambassades en bedrijven waren mensen onder bureaus gedoken. Sommigen hadden gehuild. De explosie in de haven, twee jaar terug, lag vers in het geheugen.\n\nBuiten viel de avond, en op het dakterras van mijn kantoor leek iedereen meer bezig met het aanstaande weekend dan met het incident van een paar uur eerder. Een jonge Libanees (hij heette Rami) haalde met twinkelende ogen een Arabische luit tevoorschijn, en begon liedjes van Fairouz te tokkelen, de ongekroonde koningin van Libanon. Ik pakte m’n telefoon en gebaarde naar Rami of het oké was als ik een filmpje maakte. Zijn glimlach stelde me gerust. Rami had de lachers op zijn hand. Hij liet stiltes vallen in de liedjes, en vulde die met variaties op het woord ‘Hezbollah’. Er werd geklapt, gezongen, geproost en gejoeld.\n\nIn mijn hoofd vormde zich de volstrekt voorbarige stelling dat dit de manier was waarop Libanezen de ellende van alledag probeerden te vergeten. Ik leegde mijn glas en verliet het terras om naar huis te gaan. Gehaast kwam Rami achter me aan. ‘Wil je dat filmpje verwijderen?’ Ik keek hem verbouwereerd aan. ‘Echt, je moet het deleten.’ Stilte. Ik liet hem zien hoe ik het van mijn telefoon verwijderde. ‘En nu nog uit je verwijderde bestanden.’\n\nVrienden zouden me later vertellen dat de naam Rami vooral voorkomt onder sjiieten in het zuiden. Zijn grapjes over Hezbollah konden buiten deze ruimte vervelende gevolgen hebben. Ik deed wat hij vroeg. Het filmpje heb ik niet meer. Het was net alsof het allemaal nooit gebeurd was.\n\nJenne Jan Holtland is Volkskrant-correspondent in het Midden-Oosten, standplaats Beiroet.",
    "Arabische rockband houdt ermee op na dreigementen": "Uit Het Hart | Organic daten, hoe doe je dat dan?\n\nDe dingen waarover we babbelen op een terras, bij een koffie of een glas wijn. Het leven en wat ons ...",
    "Meike Krüger van het populaire @Mokumeet komt met een kookboek: ‘We moeten thuis terug naar al het eten tegelijk op tafel’": "De Amsterdamse Meike Krüger (45), psychotherapeut en eetfanaat, schreef haar eerste kookboek. Over tafels vol eten, uit vijftien verschillende landen.\n\n“Laatst had ik een taart gebakken voor een personeelsuitje bij de GGD. Mijn collega’s vroegen bezorgd of ik er sichuanpeper of orgaanvlees in had gedaan, maar het was gewoon een simpele chocoladetaart.” Die collega’s kennen ongetwijfeld het insta-gramaccount van de Duits-Amsterdamse psychotherapeut Meike Krüger: @Mokumeet. Ze begon er vier jaar geleden mee, om in aanraking te komen met mensen die net zoveel van eten en koken houden als zij.\n\nInmiddels heeft ze een groot culinair netwerk opgebouwd en plaatst ze regelmatig foto’s van haar favoriete eetadressen en creaties in de keuken. En ja, ze maakt graag orgaanvlees – daarover later meer – en van sichuanpeper is ze ook niet vies. Maar bovenal is men onder de indruk van het ogenschijnlijke gemak waarop Krüger elke avond haar tafel volzet met schalen eten. Precies daarover gaat haar boek Een tafel vol, dat vrijdag verschijnt: in vijftien hoofdstukken geeft ze recepten uit vijftien landen om de tafel mee vol te zetten. Van Libanon tot Korea, Peru tot Spanje en Rusland tot Turkije.\n\nTovenaar\n\n“Vrienden noemen me weleens een tovenaar: als ze komen eten ga ik een half uurtje de keuken in, en kom ik er met tien gerechten uit. Maar alles is dan al voorbereid: ik heb een strakke planning.” Krüger zit aan een lange eettafel in haar appartement tussen de Amstel en Artis, waar ze woont met haar man en dochter van tien. Zesentwintig jaar geleden kwam ze vanuit Duitsland naar Amsterdam. Ze leerde de taal, begon aan een studie psychologie en ging nooit meer weg. Inmiddels werkt ze als psychotherapeut, vooral met mensen met een angststoornis. “Heel waardevol en fijn werk, maar soms zwaar om mee thuis te komen. Koken is voor mij dan een uitlaatklep. Ik word heel rustig als ik een uur groente sta te snijden.”\n\nVoor vandaag heeft ze ook het een en ander voorbereid, uit het hoofdstuk Georgië. De adzjika’s (kruidenpasta’s) staan al in de koelkast, het deeg voor de chatsjapoeri (brood met kaas, boter en ei), heeft ze zojuist gemaakt. Ze rolt het deeg uit als een bootje en verdeelt er een mengsel van feta, Gouda en geklutst ei over. Dan vouwt ze de randen op en zet ze het brood in de oven van haar kleine keuken.\n\n“Vroeger maakte ik hier meergangenmenu’s als vrienden en familie kwamen eten, en daarbij nog aangepaste gerechten voor alle diëten en eetvoorkeuren. Dan ging iedereen heel lief de borden tussendoor naar de keuken brengen en was het hier binnen de kortste keren ontploft. Daarbij was ik het grootste deel van de avond in de keuken en niet bij mijn gasten. Hoe ik het nu doe, vind ik veel fijner: ik zet alles in één keer op tafel en de rest van de avond sta ik niet meer op, alleen om het dessert uit de koelkast te halen. Gezelliger en logischer ook: iedereen pakt waar ie zin in heeft.”\n\nMeike Krüger: ‘Als mijn uitgever me had gelaten, had ik nog tien landen extra gekozen, zoals Japan, Maleisië, Vietnam en Suriname.’ Beeld Brenda van Leeuwen\n\nKrüger noemt haar boek een pleidooi om thuis terug te keren naar service à la française, waarbij al het eten tegelijk op tafel komt. Dat was eeuwen het gebruik in Europa, tot rond 1800 de service à la russe opkwam, waarbij eten in afzonderlijke gangen werd geserveerd.\n\n“Mensen krijgen vaak een kortsluiting als ze voor veel gasten moeten koken – denk aan al die tips voor stressvrije feestdagen. Maar je kunt ook alleen drie gerechten koken en er verder lekker brood, olijven en ingeblikte vis bij kopen. In mijn boek probeer ik die angst weg te nemen, eigenlijk zoals ik ook in mijn praktijk doe.”\n\nDille, knoflook en granaatappel\n\nAlle landen in Een tafel vol heeft Krüger bezocht. “Al jaren reis ik zoveel als ik kan, en als ik reis ben ik vooral aan het eten. Vaak heb ik al een heleboel voorwerk gedaan. Zo leerde ik twintig jaar geleden ook de Georgische keuken kennen: ik was in Moskou en had een lijst gemaakt met restaurants waar ze kookten uit verschillende Russische regio’s en voormalige Sovjetlanden. Zo kwamen we in een kelder waar je Georgisch kon eten. Ik wist niet wat ik zag: in alle gerechten zat én koriander én peterselie én basilicum én dille én knoflook én ui én granaatappel – dat soort eten was hier nog helemaal niet bekend. Er waren gevulde broden met vlees of kaas, kruidenpasta’s, bonen, en nog veel meer. Op die reis ben ik meer Georgisch gaan eten; thuis kookte ik het enige boek dat ik kon vinden helemaal stuk. En toen ik vijf jaar geleden eindelijk naar Georgië kon gaan, heb ik zoveel mogelijk geproefd, kookcursussen gedaan en wijnbedrijven bezocht.”\n\nOndertussen breekt Krüger vier eieren boven de chatsjapoeri. “Ik maak de Adzjarische versie, met in het midden zachte eidooiers. Vlak voor je hem eet, roer je de dooier met wat boter door de gesmolten kaas.” Ze serveert er een Georgische aardappelsalade bij met bietjes, radijsjes en verse kruiden, en een tomatensalade met granaatappelpitjes.\n\n“Als mijn uitgever me had gelaten, had ik nog tien landen extra gekozen, zoals Japan, Maleisië, Vietnam en Suriname. Maar goed, uit deze vijftien keukens kook ik het vaakst.” Het orgaanvlees dat ze ook graag op tafel zet, haalde het boek niet, op de Peruaanse spiesjes van runderhart en Thaise laab (salade met geroosterde rijst en kruiden) met kippenlever en -hartjes na.\n\n“Ik heb mijn eigen gezin zover dat ze het eten, maar ik weet dat de meeste van mijn vrienden er niet op zitten te wachten, en lezers waarschijnlijk ook niet. In veel landen is het gebruikelijk om alle onderdelen van een dier op te eten. Ik ben ermee opgevoed, op de boerderij van mijn ouders. Wij aten vrijwel alleen ons eigen vlees, groente en fruit. Toen ik een jaar of acht was maakte ik de kippen schoon en als beloning kreeg ik het hartje en levertje, dat mijn moeder even door de bloem haalde en in boter bakte. Toen ik op mijn negentiende naar Nederland kwam, zag ik in de supermarkt bakken met levertjes. Waarschijnlijk voor de honden bedoeld, maar ik vond het zó’n luxe.”\n\nLevertjes, hartjes en niertjes: graag, maar je hoeft Krüger niet wakker te maken voor iets zoets. “Maar aangezien de meeste mensen wél van toetjes houden, vind ik het bij een etentje horen. In mijn boek staan ze daarom wel. Die vind ik trouwens wel allemaal lekker, want ze zijn niet te zoet.” In het Turkse hoofdstuk staat bijvoorbeeld een granita van watermeloen met pistache en olijfolie. Waarop een Turkse vriendin zei: “Leuk bedacht Meike, maar dat gaat een Turk natuurlijk nooit als toetje eten, doe mij maar die baklava.”\n\nMeike Krüger: Een tafel vol, Carrera, €35,-.",
    "Recensie: Lina Issa - Waar we niet zijn - Tzum": "Een derde lichaam\n\nMensen als groep wegzetten en alleen maar denken in systemen en protocollen is niet bevordelijk voor het inlevingsvermogen. Multidisciplinair kunstenaar Lina Issa kwam naar Nederland om een kunstopleiding te volgen, maar mocht Nederland niet uit om haar familie te bezoeken, omdat haar studentenvisum was verlopen. Of beter gezegd: ze mocht Nederland natuurlijk wel uit, maar dan kwam ze er niet meer in en kon ze de afronding van haar opleiding vergeten. Haar artistieke reactie leverde het buitengewone Waar we niet zijn op.\n\nLina Issa wilde graag haar familieleden in Libanon weer zien, hun stemmen horen, de kleuren en geuren van haar ouderlijk huis ervaren, met haar vrienden afspreken, kortom weer even voelen uit welke wereld ze is voortgekomen. Een heel menselijke behoefte zou je denken, maar de vaak rigide Nederlandse regelgeving heeft niet zo veel begrip voor menselijke gevoelens en behoeften. Oost-Groningen en de Toeslagenaffaire zijn er extreme voorbeelden van, maar daar blijft het duidelijk niet bij.\n\nHoe moet je kiezen tussen een voor je toekomst heel belangrijke opleiding en je dierbaren, daar op je kamer in het koude Amsterdam?\n\nWat dan volgt, is niet alleen een inventieve vorm van overleven, maar vooral een originele manier van omgaan met de werkelijkheid. Kan ik iemand anders in mijn plaats naar ‘thuis’ sturen om mijn plaats in te nemen. Niet puur als stand-in, maar als ‘derde lichaam’, tussen het hare en dat van haar plaatsvervanger. Een vorm die tenminste iets kan opvangen van het grote gemis en bovendien een onderzoek kan zijn naar wat aanwezig–, of afwezig–zijn voor implicaties heeft en wat het begrip identiteit nu eigenlijk inhoudt.\n\nStuurde ik haar mijn huis van herinneringen binnen om die herinneringen te bevestigen, om ervoor te zorgen dat ze niet verloren gaan, zelfs als het huis niet meer bestaat?\n\n[…] Het schrijven van het notitieboek was een oefening me voor te stellen hoe het huis is zonder dat ik er ben. […] Ik wilde trouw zijn aan de plek en mijn herinnering eraan en ik wilde zelfs trouw zijn aan het heden, aan hoe het nu zou zijn, en hoe ik nu ben. Maar is het huis hetzelfde als ik er niet ben?\n\nLina Issa vond in de Spaanse studente moderne dans Aitana de vrouw die ze zocht. Iemand die ook haar vaderland verliet, ook een kunststudie volgt en haast vanzelfsprekend ook nadenkt over identiteit en ‘wat ons geheugen en ons beeld van onszelf vormt’. Ze blijkt enthousiast en betrokken en ze kan reflecteren op vragen en situaties die Lina met haar deelt.\n\nLina bereidt de tien dagen die Aitana in Libanon zal doorbrengen minutieus voor. Ze weet immers hoe haar bezoek aan thuis er globaal uit zou zien. Haar stappen zullen nu dus door Aitana gezet worden; de gesprekken met haar vader en moeder, de maaltijden, de huiselijke rituelen, de wandelingen, de uitgaansplekken en wie ze daar zal ontmoeten. Vanuit Amsterdam kan Lina op die manier zichzelf voor haar geestesoog zien terugkeren naar de plekken die voor haar zulke grote betekenis hebben. Alles vermengd met een veelheid aan herinneringen.\n\nWaar we niet zijn is een project met vele invalshoeken; de persoonlijke, literaire en kunstzinnige aspecten voorop, maar evengoed geschiedkundig, want het verleden van het zo vaak door geweld getroffen Libanon krijgt ook aandacht. Geen wonder, want het leven in Beiroet en andere delen van het land zijn er door getekend. En daarmee de mensen die er leven. Het boek kent eveneens een meer filosofische kant, verweven met die van de beeldende kunst. Daarbij speelt ook de lezer een rol. Want als Lina in Amsterdam haar fictieve reis maakt, doet de lezer dat vanaf zijn of haar eigen plek. Daar waar je het boek leest. Inlevingsvermogen is een vereiste en wordt er ook door gestimuleerd.\n\nAan de hand van talrijke afbeeldingen, foto’s, kaartjes en handgeschreven notities kom je al lezend heel dichtbij, stel je je opeens voor hoe het je zelf zou zijn vergaan in Issa’s situatie. Als dat geen prestatie is.\n\nAl is Waar we niet zijn heel toegankelijk geschreven, het vraagt wel een open en bereidwillige houding. Issa formuleert, vermoedelijk door haar kunstachtergrond, nogal eens in weinig expliciete bewoordingen. Misschien niet onlogisch tussen kunststudenten onderling, maar voor een doorsnee lezer, die voor dit boek toch al serieus tijd moet uittrekken om de vele aangedragen dimensies te doordenken, tamelijk ongrijpbaar:\n\nDe ontmoetingen beroepen zich niet op het gezag van de geschiedenis of het collectieve geheugen.\n\nZe vinden plaats in het onevenwichtige machtsspel van de geschiedenis tussen het individu, het collectieve en het universele.\n\nZe zijn een bevooroordeelde her-herinnering die wil ont-leren, niet wil conserveren. […]\n\nWat echter wel duidelijk doorklinkt in deze poëtische ‘grensoverschrijdende performance’ is hoe machtsstructuren geen rekening houden met wat mensen van waarde vinden. Ook een begripvolle stand-in, loyaal meespelende ouders en vrienden, uit Libanon mee teruggenomen, gedroogde bloemetjes en een rijk geestesleven kunnen uiteindelijk geen werkelijke vervanging zijn voor de plekken waar we niet zijn.\n\nAndré Keikes\n\nLina Issa – Waar we niet zijn. Van Oorschot, Amsterdam. 288 blz. €23,50.\n\n0",
    "IMF verstrekte record aan noodleningen": "Het Internationaal Monetair Fonds (IMF), het laatste toevluchtsoord voor landen met financiële problemen, heeft nog nooit zo veel noodleningen verstrekt. In augustus stond de ­teller volgens de Britse ­zakenkrant Financial Times op 140 miljard dollar aan noodsteun.\n\nDat bedrag is het resultaat van 44 verschillende tussenkomsten. Verwacht wordt dat het volume aan noodleningen nog zal toenemen, omdat veel landen in financiële ademnood komen door de stijgende rente. Dat is een gevolg van de bocht van de centrale banken na een decennium van goedkoop geld. Ook de oorlog in Oekraïne drijft voor veel landen de kosten op. Afrikaanse landen voelen de ­gevolgen van grote schokken in de voorziening van grondstoffen en voeding.\n\nLanden die de afgelopen jaren al in de problemen kwamen zijn onder meer Zambia, Sri Lanka, ­Libanon, Rusland en Suriname. Een reeks Afrikaanse landen, zoals Ghana, Egypte en Tunesië, onderhandelt momenteel met het IMF over steun.\n\nHet uitstaande bedrag aan noodleningen is nu al hoger dan eind 2020 en eind 2021, toen ook al records gehaald werden. Het totale volume aan leningen die het IMF al zou toegezegd hebben maar nog niet overgemaakt, bedraagt meer dan 268 miljard dollar. Het IMF heeft een totale leencapaciteit van 940 miljard dollar. (pdd)",
    "Londen heeft eerste Mariaheiligdom gewijd aan de martelaren van deze tijd": "Het wellicht eerste Europese heiligdom voor vervolgde christenen is donderdag in de Londense wijk Soho ingewijd. De initiatiefnemer, pastoor Benedict Kiely, hoopt dat het “een echte plaats van gebed zal zijn voor de vervolgde Kerk”.\n\nHet heiligdom staat in een plaatselijke kerk en is gewijd aan Maria, moeder van de vervolgde christenen. Het Mariaheiligdom is dan ook gebouwd rondom een icoon van Onze-Lieve-Vrouw met de woorden ‘Moeder van de Vervolgden’. Deze tekst is geschreven in het Aramees, de taal die Jezus waarschijnlijk sprak en die nog steeds wordt gesproken in delen van Syrië en Irak. Het icoon is geschilderd door zuster Souraya, een melkitische zuster uit Libanon.\n\n‘Hard nodig’\n\nAlhoewel dit waarschijnlijk het eerste Mariaheiligdom in Europa gewijd aan vervolgde christenen is, zijn er meerdere kapellen en plaatsen waar gelovigen kunnen bidden voor hedendaagse martelaren. Echter, volgens Kiely is dit in Europa het eerste heiligdom dat specifiek aan vervolgde christenen is gewijd.\n\nAan persbureau CNA vertelt de priester dat hij overtuigd is “dat dit heiligdom hard nodig” is. Want, zo legt hij uit, “de vervolging van de Kerk wordt nauwelijks genoemd in de reguliere media en, het moet gezegd worden, lijkt niet vaak een prioriteit te zijn, zelfs niet in de Kerk zelf.”\n\nRoeping binnen roeping\n\nDe Engelse priester ziet de aandacht voor vervolgde christenen als een roeping binnen zijn priesterlijke roeping. Sinds de zomer van 2014 heeft hij zijn leven aan hen gewijd. Het vuurtje in hem wakkerde aan toen hij hoorde dat er vanwege bombardementen van ISIS voor het eerst in bijna tweeduizend jaar geen Missen in Mosoel mogelijk waren. “Ik voelde me geroepen om iets te doen”, zegt Kiely.",
    "Over gastvrijheid die aanstekelijk werkt": "Volgende zondag, 25 september is de Werelddag van de Migrant en de Vluchteling. Bisschop Lode kon in dat kader tijdens zijn bezoek ook spreken met een gezin uit Libanon dat eerder in de Kerit Roeselare werd opgevangen. Hieronder schreef hij zijn ervaring neer:\n\nKort voor kerstmis 2020 wordt een Syrische mama met haar drie kinderen in Roeselare opgevangen. Vrijwilligers van de Kerit spannen zich in om een gastvrije thuis te bieden aan dat gezin. De moeder heet Waafa Al Ibrahim. Na verschrikkelijke jaren in Libanon is ze naar ons land gereisd, samen met haar dochtertjes Rahaf en Nourhan en haar zoontje Aman. Wanneer ik deze vier mensen bezoek, zijn we bijna twee jaar verder. Ze konden de noodopvang verlaten en hebben hun intrek genomen in een eenvoudige huurwoning, die ze piekfijn onderhouden.\n\nDankzij de OKAN-klassen hebben de kinderen ondertussen vlot Nederlands leren spreken. Ook hun mama trekt nog elke voormiddag naar het volwassenenonderwijs voor de Nederlandse taal. Met hun vieren willen ze niets liever dan in ons land hun leven uitbouwen en dat stimuleert hen enorm voor de studie. Waafa, de mama, hoopt binnen een jaar te kunnen solliciteren voor een baan en het oudste meisje droomt ervan om later als kapster aan de slag te kunnen.\n\nHet is een moslimgezin dat op een discrete manier de Ramadan viert. Ze hebben lak aan polarisering en zijn vol respect voor de christenen van bij ons, die hen zo gastvrij hebben opgevangen.\n\nVooral diaken Ronny en zijn vrouw Christine beschouwen ze als hun familie: ze zijn hun steun en toeverlaat.\n\nIn Roeselare zitten de vrijwilligers van de Kerit niet stil, want binnenkort komt er weer een nieuw gezin uit Syrië. Het mooist van al is dit: Waafa en haar drie kinderen zijn zo gelukkig dat zij nu op hun beurt mogen helpen bij de opvang. Immers, wat ze zelf hebben ontvangen, willen ze graag doorgeven. Ja, gastvrijheid werkt aanstekelijk.\n\n+Lode Aerts",
    "‘Extreem zeldzame’ grafgrot gevonden bij strand Tel Aviv": "Israëlische archeologen hebben zondag de ontdekking gemeld van een grafgrot uit de tijd van de Egyptische farao Ramses II, gevuld met tientallen aardewerkstukken en bronzen voorwerpen. De Israëlische Oudheidkundige Autoriteit (IAA) spreekt van een „extreem zeldzame” vondst.\n\nDe grot werd dinsdag bij toeval op een strand nabij Tel Aviv ontdekt, toen een graafmachine het dak raakte van wat een door mensen gemaakte grot bleek. Archeologen daalden met een ladder de grot in. In een door de IAA vrijgegeven video is te zien hoe verbijsterde archeologen hun zaklampen schijnen op tientallen aardewerken, in verschillende vormen en maten.\n\nIn de grot werden vooral veel kommen aangetroffen, sommige rood geverfd, andere met afbeeldingen van botten, evenals kelken, kookpotten, voorraadpotten, lampen en bronzen pijl- en speerpunten, die teruggaan tot het bewind van de in 1213 voor Christus gestorven Ramses II. Het aardewerk is afkomstig van onder meer Cyprus, Libanon, Noord-Syrië, Gaza en Jaffa, wat volgens de archeologen duidt op „levendige handelsactiviteiten die plaatsvonden langs de kust”, in het late bronzen tijdperk.\n\nLaatste reis\n\nDe voorwerpen waren begrafenisoffers om de overledenen te vergezellen op hun laatste reis naar het hiernamaals, onaangeroerd gevonden sinds ze daar ongeveer 3300 jaar geleden werden geplaatst. Ten minste één relatief intact skelet is in de grot gevonden.\n\n© ANP / AFP\n\nDe grot is inmiddels vergrendeld en wordt bewaakt totdat er een plan voor een complete opgraving ligt, aldus de IAA. De organisatie besloot bewaking in te stellen toen duidelijk werd dat in de korte tijd tussen de ontdekking en de sluiting al „een paar items” zijn geplunderd.\n\nToeval\n\nEveneens zondag werd de ontdekking bekend van een Byzantijnse vloermozaïek in Gaza, ongeveer een kilometer van de grens met Israël. Het mozaïek, dat beelden van diverse kleurrijke vogels en andere dieren bevat, werd bij toeval ontdekt toen een Palestijnse boer nieuwe bomen aan het planten was.\n\nDe archeologische ontdekking bevindt zich nog „in de beginfase”, meldt het Palestijnse ministerie van Toerisme en Oudheid . „Nationale onderzoeksteams werken samen met internationale experts en wetenschappers van de Franse Archeologieschool.”",
    "Algerijnse advocaten verlaten vergadering door Marokkaanse Sahara": "Tijdens een vergadering van de Arabische orde van advocaten in Libanon, heeft de Algerijnse orde van advocaten zich teruggetrokken. De Egyptische vertegenwoordiger vernoemde naar verluidt de Marokkaanse Sahara .\n\nOpnieuw liepen Algerijnen weg uit een bijeenkomst vanwege de Marokkaanse Sahara. Deze keer ging het om Algerijnse advocaten. In zijn openingstoespraak op een bijeenkomst van de Arabische Vereniging van Advocaten in het Libanese Tripoli, vernoemde de Egyptische vertegenwoordiger de Marokkaanse Sahara.\n\nLees ook: Algerije verlaat vergadering Arabische Liga door kaart Marokko\n\nDe voorzitter van de Nationale Unie van Algerijnse Advocaten en zijn delegatie waren hierover ontstemd. In een verklaring, ondertekend door Ibrahim Tairi, voorzitter van de Algerijnse orde van advocaten, kondigden zij aan zich \"onmiddellijk terug te trekken uit de werkzaamheden van de conferentie\".\n\nLees ook: Algerije verlaat vergadering door kaart Marokko met Sahara\n\nDe toespraak van de Egyptische vertegenwoordiger en de voorzitter van de Arabische Orde schept een \"gevaarlijk precedent in de geschiedenis van de Arabische Orde\", aldus de Algerijnse Orde. Zij is voornemens de kwestie aan de orde te stellen tijdens de volgende vergadering van de Raad van de Nationale Unie van Advocaten.",
    "Niet gewonnen maar niet getreurd, Las Vegas lonkt na deelname van Vlaming Chris Umé aan ‘America’s got talent’: “Dit is eigenlijk nog beter”": "De hoofdprijs van 1 miljoen dollar en een vaste show in Las Vegas liep hij op het nippertje mis, maar de 33-jarige Chris Umé heeft wel degelijk indruk gemaakt in de States. De Vlaming en zijn team wekten Elvis Presley tot leven in de finale van America’s got talent, een act die door miljoenen is bekeken. “Het gaat niet lang duren vooraleer we telefoontjes krijgen, dat is een kwestie van tijd.”",
    "'Nog een dader van bloedbad München in 1972 loopt vrij rond'": "Wat gebeurde op 5 september 1972?\n\nBij de Spelen in München drongen acht Palestijnen van terreurgroep Zwarte September het Olympisch dorp binnen. Daar gijzelden zij elf Israëlische atleten en officials. Zwarte September eiste de vrijlating van 234 Palestijnse gevangenen in Israël en de oprichters van Duitse terreurgroep Rote Armee Fraktion.\n\nDe West-Duitse politie startte een reddingspoging, die op meerdere fronten mislukte. Tijdens de gijzeling en de daaropvolgende ontsnappingspoging werden alle elf Israëliërs door de gijzelnemers doodgeschoten.\n\nVijf leden van Zwarte September werden doodgeschoten. De andere drie werden gearresteerd, maar werden een maand later vrijgelaten om een nieuwe gijzeling te beëindigen. De Israëlische geheime dienst zou later twee van hen hebben geliquideerd, wat door deze documentaire dus wordt tegengesproken. De andere overlevende, Jamal al-Gashey, leeft nog ergens ondergedoken.",
    "Advies AG aan Hoge Raad: veroordelingen wegens financiering van terrorisme kunnen niet in stand blijven": "De zaak\n\nDe zaken gaan over de (vermeende) financiering van terrorisme. Het gerechtshof stelde vast dat de twee verdachten in 2016 vanuit Utrecht geldbedragen hebben overgemaakt aan tussenpersonen in Turkije en Libanon die bedoeld waren voor hun twee broers die zich in Syrië bij IS hadden aangesloten. Volgens de verdachten was het geld bedoeld om hun broers terug te halen uit IS-gebied. Het gerechtshof veroordeelde beide verdachten voor onder meer terrorismefinanciering. Het hof nam (in ieder geval voorwaardelijk) opzet aan op terrorismefinanciering doordat de verdachten bewust de aanmerkelijke kans hadden aanvaard dat het door hen overgemaakte geld terecht zou komen bij de terroristische organisatie IS, al vanwege het feit dat personen gelieerd aan IS, zoals mensensmokkelaars en grensbewakers, geld aan de overboekingen overhouden.\n\nDe ene verdachte kreeg een gevangenisstraf van 90 dagen en een taakstraf van 180 uur opgelegd; de andere verdachte alleen een taakstraf van 180 uur.\n\nCassatie(klachten)\n\nDe advocaat van de verdachten vraagt de Hoge Raad de veroordelingen te vernietigen. De ingediende cassatieklachten richten zich onder meer tegen de motivering van het voorwaardelijk opzet op de terrorismefinanciering. Volgens de advocaat kan het oordeel van het hof dat de verdachte bewust de aanmerkelijke kans heeft aanvaard dat het overgemaakte geld terecht zou komen bij de terroristische organisatie IS niet volgen uit het door het hof gebruikte bewijs.\n\nAdvies AG\n\nDe AG is van mening dat deze cassatieklacht slaagt. Door de overweging van het hof dat personen gelieerd aan IS, zoals mensensmokkelaars en grensbewakers, geld aan de overboekingen overhouden beroept het hof zich volgens de AG op twee omstandigheden die reden geven voor de bewezenverklaring, namelijk 1) mensensmokkelaars en grensbewakers zijn gelieerd aan IS, en 2) mensensmokkelaars en grensbewakers houden geld over aan overboekingen. Het door het hof gebruikte bewijs geven volgens de AG geen blijk van deze omstandigheden. Klaarblijkelijk merkt het hof deze omstandigheden aan als feiten van algemene bekendheid, want uit de bewijsmiddelen volgen zij niet. Daar is de AG het niet mee eens. Dat de personen die profiteren van de overboekingen (zonder uitzondering) gelieerd zijn aan IS, vindt hij geen feit van algemene bekendheid. IS heeft/had er belang bij om strijders te beletten te vluchten. Dat belang verhoudt zich niet goed tot de veronderstelling dat een mensensmokkelaar als zodanig gelieerd zou zijn aan IS en dat aan hen betaald geld om een vlucht te faciliteren ten goede zou komen aan de gewapende Jihadstrijd. De AG vindt dan ook dat de uitspraken van het hof niet in stand kunnen blijven.\n\nUitspraak Hoge Raad\n\nDe uitspraak van de Hoge Raad is voorlopig bepaald op 1 november 2022.\n\nDe conclusies van de advocaat-generaal zijn onafhankelijke adviezen aan de Hoge Raad, die vrij is de adviezen al dan niet te volgen. De advocaat-generaal maakt deel uit van het parket bij de Hoge Raad. Het parket bij de Hoge Raad is een zelfstandig, onafhankelijk onderdeel van de rechterlijke organisatie. Het behoort niet tot het Openbaar Ministerie.\n\nPublicatie op rechtspraak.nl\n\nECLI:NL:PHR:2022:757\n\nECLI:NL:PHR:2022:758",
    "Vastgeketend aan een muur, en dan ontvangen door de koningin - een ex-gijzel herinnert zich": "Terry Waite, toen gezant van de aartsbisschop van Canterbury, was in januari 1987, tijdens de burgeroorlog van Libanon, in Beiroet om te onderhandelen over de vrijlating van Britse gijzelaars die door de Islamitische Jihad werden vastgehouden, toen hij zelf gegijzeld werd.\n\nHij werd gedurende een groot deel van zijn gevangenschap, die in november 1991 eindigde, in strikte eenzame opsluiting gehouden onder schrijnende omstandigheden.\n\nWaite, nu 83 jaar, vertelde dat hij, nadat hij naar Groot-Brittannië was teruggevlogen, een onverwachte uitnodiging van de koningin kreeg om met zijn vrouw en hun vier kinderen aan de intense belangstelling van de media te ontsnappen en op haar Schotse landgoed Balmoral te verblijven.\n\nHet gezin werd naar een basis van de Royal Air Force in Schotland gevlogen, alvorens over te stappen in een helikopter die op het grasveld voor Balmoral Castle landde, vertelde Waite aan Times Radio tijdens een interview waarin hij de dood van de koningin op 8 sept. beschouwde.\n\n\"U kunt zich de overgang voorstellen van vijf jaar op de grond te hebben geslapen of aan de muur gekluisterd te zijn geweest, en daar ben je plotseling in Balmoral,\" zei hij.\n\nDe familie verbleef twee weken in een huisje op het terrein dat vroeger gebruikt was door prinses Diana, toen de echtgenote van de oudste zoon van de koningin, prins Charles.\n\nWaite zei dat de koelkast was bevoorraad en dat een Land Rover ter beschikking was gesteld voor het gebruik van de familie tijdens hun twee weken durende verblijf. In het weekend waren zij uitgenodigd om op het kasteel te dineren met de koningin, haar man prins Philip en andere royals.\n\n\"William en Harry waren er als jonge jongens,\" zei hij, verwijzend naar de zonen van Charles en Diana. \"Diana was er ook. En ik had eigenlijk heel wat gesprekken met prins Philip.\"\n\nWaite zei dat het hem ongeveer een jaar kostte om het gevoel te krijgen dat hij weer een normaal leven had opgebouwd, maar dat het verblijf op Balmoral een belangrijk verschil heeft gemaakt.\n\n\"Ik was enorm dankbaar voor de zorg en het medeleven van de koningin,\" zei hij.\n\n\"Men ziet haar als staatshoofd, in formele rollen, maar om er op de een of andere manier in te slagen om dat diepe begrip en die zorg voor mensen in haar rol te brengen ... Zij had een enorme kennis van verschillende situaties. Je kon met haar over elke situatie praten, zij had er wel enig begrip voor.\"",
    "Waarom een oorlog beginnen zoveel makkelijker is dan hem beëindigen": "Het gebeurt keer op keer: vol zelfoverschatting marcheren landen de oorlog in, overtuigd van een snelle zege, schrijft Harvard-professor en Foreign Policy-columnist Stephen M. Walt. Maar oorlogen hebben hun eigen dynamiek. Probeer ze maar eens te beëindigen.\n\nEén simpele observatie zou elke wereldleider prominent op zijn bureau moeten zetten, aan de muur moeten hangen of misschien gewoon aan de binnenkant van zijn oogleden moeten tatoeëren, zodat hij die nooit of te nimmer vergeet: ‘Het is veel makkelijker om een oorlog te beginnen dan om er een einde aan te maken’.\n\nVoorbeelden daarvan zijn alom. Zoals Geoffrey Blainy laat zien in zijn klassieker The Causes of War werden veel voormalige conflicten aangeslingerd door ‘dromen en waanideeën over de op handen zijnde oorlog’ en dan vooral het geloof dat die kort zou zijn, goedkoop zou zijn en de beslissende overwinning zou brengen.\n\nStephen M. Walt is columnist bij Foreign Policy en bekleedt de Robert en Renée Belfer-leerstoel voor internationale betrekkingen aan de Amerikaanse Harvard Universiteit. Dit artikel verscheen eerder in Foreign Policy.\n\nZo stormden de legers van Oostenrijk-Hongarije, Pruisen en Frankrijk in 1792 alledrie het slagveld op in de overtuiging dat ze een oorlog met een slag of twee zouden beslechten. De Franse radicalen dachten dat hun recente revolutie snel navolging zou vinden, terwijl de monarchieën aan de andere kant geloofden dat het revolutionaire leger een ongeorganiseerde bende was en dat hun professionele soldaten die eenvoudig zouden wegvagen.\n\nWat ze kregen was een oorlog die een kwart eeuw duurde, die alle grootmachten meezoog en die zich over de hele wereld verspreidde.\n\nMet kerst weer thuis\n\nNiet veel anders was het in 1914, toen de Europese landen die de oorlog in marcheerden zeiden dat hun soldaten met kerst weer thuis zouden zijn, in de zalige onwetendheid dat die thuiskomst tot 1918 op zich zou laten wachten. De Irakese leider Saddam Hoessein viel in 1980 ten prooi aan diezelfde illusie toen hij dacht dat buurland Iran, verzwakt door de revolutie van een jaar ervoor, kwetsbaar was. Er volgde acht jaar oorlog, die beide landen honderdduizenden levens kostte en hun economieën zware schade toebracht, voordat ze de vijandelijkheden staakten.\n\nZelfs zeer succesvolle militaire campagnes leiden zelden naar een snelle overwinning, eerder naar een oneindig politiek moeras. De Zesdaagse Oorlog van 1967 duurde nog geen week, maar loste geen van de onderliggende problemen tussen Israël en zijn buren op en leidde tot de veel kostbaardere Uitputtingsoorlog (1969-1970) en de Jom Kippoeroorlog van 1973. De Israëlische inval in Libanon was militair gezien een bijna doorslaand succes, maar de bezetting van Zuid-Libanon die erop volgde duurde achttien jaar, kostte honderden levens, leidde tot de oprichting van Hezbollah en legde het fundament voor meerdere, nog hardere botsingen.\n\nMission accomplished!\n\nWie een groter militair succes dan Operation Desert Storm in 1991 wil vinden, zal het met een lampje moeten zoeken. Toch wist Saddam Hoessein nadat zijn leger uit Koeweit was verdreven, de macht in Irak te behouden en moesten de Verenigde Staten er nog een decennium lang patrouilleren om een no-fly-zone te handhaven en incidenteel luchtaanvallen uitvoeren.\n\nAfghanistan, 2011. Beeld AFP\n\nDe aanvankelijke successen die de VS boekten in Afghanistan in 2001 en Irak in 2003 bleken volledig misleidend. In plaats van ‘Mission accomplished’ – de beruchte, want premature uitspraak van toenmalig president George W. Bush aan boord van een Amerikaans vliegdekschip twee maanden na de invasie in Irak – lag er in beide gevallen een dure en uiteindelijk onsuccesvolle strijd in het verschiet, en bleek de tegenstand verrassend veerkrachtig en zeer effectief.\n\nPrins Mohammed bin Salman van Saudi-Arabië had dat voorbeeld ter harte moeten nemen, voordat hij zijn onbezonnen oorlog tegen de Houthi’s in Jemen begon.\n\nPoetin is de jongste in de rij\n\nDe Rus Vladimir Poetin is de jongste in de rij van wereldleiders die een oorlog begonnen in het volle vertrouwen dat de overwinning snel en makkelijk hun kant op zou komen. Wat je ook vindt van de onderliggende redenen of over wie verantwoordelijk is voor de oorlog in Oekraïne, vaststaat dat Rusland de vijandelijkheden begon. Poetin schijnt te hebben gedacht dat zijn oorlogsdoelen snel en tegen lage kosten behaald zouden worden, ofwel omdat hij Ruslands macht overschatte, ofwel omdat hij de Oekraïense vastberadenheid onderschatte, ofwel omdat hij verkeerd inschatte hoe derde partijen zouden reageren, of een combinatie van die drie.\n\nEn dus moet hij nu dezelfde pijnlijke conclusie trekken die zoveel wereldleiders voor hem trokken: het is veel makkelijker om een oorlog te beginnen dan om die te beëindigen.\n\nWaarom zijn korte conflicten zo schaars?\n\nWaarom zien we maar zo weinig van die korte, beslissende oorlogen die precies tegemoetkomen aan de verwachtingen van hun aanstichters en ook echt zo af te ronden zijn? De vaststelling dat elke oorlog onzekerheid meebrengt volstaat niet als antwoord. Noch dat vooroorlogse inschattingen vaak te wensen overlaten. Of dat de onverwachte gevolgen van de vijandelijkheden iedere vooroorlogse inschatting van nul en generlei waarde maken.\n\nWie een oorlog overweegt, moet beseffen dat er krachten in het spel zijn die oorlogen groter, duurder en omvangrijker maken dan zij voorzien.\n\nAllereerst is het onmogelijk om in te schatten hoe heftig het verzet van de tegenstander zal zijn. Wie een aanval overweegt, zal dat verzet waarschijnlijk onderschatten. Omdat hij de kracht van nationalisme niet op waarde schat, versterkt door de neiging om het eigen land als superieur te beschouwen aan alle mogelijke vijanden. Dat maakt dat een agressor de weerstand van zijn tegenstander niet serieus neemt. Niemand begint een oorlog als hij ziet dat de vijand sterker is en saamhoriger én meer geeft om wat de uitkomst zal zijn.\n\nAls de oorlog eenmaal in gang is gezet speelt er, zonder uitzondering, een tweede bekend probleem op: de gemaakte kosten. Zodra de strijdende partijen verliezen incasseren, willen hun leiders in ieder geval genoeg winnen om de gebrachte offers te rechtvaardigen. Families willen niet horen dat hun geliefde voor niets is gesneuveld. Militaire bevelhebbers die voor aanvang wellicht hun bedenkingen hadden bij de oorlog en waarschuwden voor de risico’s, willen niet de schuld krijgen van een nederlaag en zullen alles op alles zetten om de overwinning binnen te halen.\n\nHet is misschien irrationeel om gemaakte kosten de koers te laten bepalen, dat wil niet zeggen dat het niet gebeurt. Sterker, het verlangen om die kosten te compenseren, moedigt beide partijen aan om hun doelen op te schroeven om zo de opbrengsten in lijn te brengen met de immer oplopende verliezen.\n\nNog meer wantrouwen, nog meer haat\n\nOorlogen gaan maar door, en dat is een derde reden, omdat het vechten zelf het beeld van de ander er niet positiever op maakt. Hoe wantrouwend en vijandig partijen bij aanvang ook tegenover elkaar staan, naarmate ze elkaar meer aandoen – dood, destructie, lijden – zullen de haat en dat wantrouwen alleen maar toenemen. Logisch dat er wraakgevoelens opspelen, die op hun beurt het verlangen versterken om die zo verachte en gehate vijand voor eens en altijd te verslaan.\n\nTen vierde: terwijl dat vijandbeeld verhardt, wordt de ruimte om te onderhandelen alleen maar kleiner. De diplomatieke banden tussen partijen zijn waarschijnlijk verbroken, wat directe communicatie bemoeilijkt, en degene die het waagt om over compromissen te beginnen, wordt als verrader (of erger) weggezet.\n\nZelfs als er onderhandeld wordt, zal geen van de partijen de ander genoeg vertrouwen om tot overeenstemming te komen. Aan vredesakkoorden kleven bijna standaard nalevingsproblemen. Hoe weet ik zeker dat die ander zich niet herbewapent, het akkoord niet zal schenden, mij niet opnieuw zal aanvallen? Dat obstakel wordt groter en groter naarmate de afkeer van de ander groeit.\n\nNeem het geval van Oekraïne, waar de regering van Volodimir Zelenski alle reden heeft om Poetin en de zijnen niet te vertrouwen. En Poetin en zijn adviseurs vertrouwen niemand. Helaas had Gennadi Gatilov, de Russische ambassadeur bij de Verenigde Naties, gelijk toen hij zei: ‘Hoe langer het conflict duurt, hoe moeilijker het wordt om tot een diplomatieke oplossing te komen’.\n\nOekraïens artillerievuur in de buurt van de frontlinie in de regio Charkov, augustus 2022. Beeld AFP\n\nGroter en gevaarlijker\n\nTen vijfde hebben oorlogen sterk de neiging om te escaleren en zich te verbreiden. Als een partij verliest, zal die overwegen om meer geweld te gebruiken, nieuwe en gevaarlijker doelen te treffen of op een andere manier meer op het spel te zetten. De explosies op de Krim, de gevaarlijke situatie rond de kerncentrale in Zaporizja, de aanslag met een autobom op de auto van een pro-Poetin-commentator in Moskou laten zien hoe dat proces verloopt, ongeacht wie er nou precies verantwoordelijk zijn voor die acties.\n\nOorlogen dijen ook uit omdat partijen van buiten opspringen om een van beide kampen te ondersteunen, zoals de Navo doet voor Oekraïne, dan wel om er zelf een slaatje uit te slaan terwijl anderen niet opletten.\n\nDe Syrische burgeroorlog is daar een schoolvoorbeeld van. Wat begon als een binnenlandse opstand, mondde uit in direct en indirect militair ingrijpen door Rusland, Turkije, Iran, Saudi-Arabië, de VS, Israël en nog wat anderen. Helaas geldt dat hoe meer landen er betrokken raken en belang hebben bij een bepaalde uitkomst, hoe moeilijker het wordt om ze allemaal te laten instemmen met beëindiging van de oorlog.\n\nPatriottische hartstochten en overheidsmanipulatie\n\nEen zesde punt is dat de kwaliteit van de informatie afneemt naarmate de tijd vordert. ‘Het eerste slachtoffer van een oorlog is de waarheid’, luidt de uitspraak die wordt toegeschreven aan de Amerikaanse oud-senator Hiram Johnson. Je zou willen dat landen in oorlogstijd zo beheerst en helder mogelijk denken, maar juist die oorlog maakt dat lastig.\n\nRegeringen willen het moraal in het land hooghouden en hebben dus een prikkel om goed nieuws van de daken te schreeuwen, tegenslagen te verhullen en de bevolking steeds eraan te herinneren hoe inslecht de tegenstander is. Ze gaan over tot censuur, onderdrukken of marginaliseren andersdenkenden, en zo wordt het zelfs voor insiders moeilijk om een goed beeld te krijgen van wat zich nu echt afspeelt op het slagveld.\n\nDictaturen kunnen beter controleren wat het publiek weet, maar democratieën zijn niet immuun voor dit verschijnsel; media geven zich ook daar vaak over aan patriottische hartstochten en overheidsmanipulatie.\n\nAls zowel de elites als het volk van alle strijdende partijen denken dat hun kant het goed doet, dan zullen ze niet veel druk uitoefenen om de oorlog te beëindigen. Nu kunnen ze onmogelijk allemaal gelijk hebben, maar het duurt een tijd voor duidelijk is hoe het er nou echt voor staat. Zoals de Britse premier Lloyd George opmerkte in 1917: ‘Als de mensen echt wisten [hoe het er aan het front aan toegaat] dan zou de oorlog morgen voorbij zijn. Maar natuurlijk weten ze dat niet en ze mogen het ook niet weten.’\n\nOm mismoedig van te worden\n\nEr is een laatste probleem: wie een oorlog begint, heeft nauwelijks een reden om die te beëindigen tot er iets is bereikt dat zich als overwinning laat presenteren. Anders geeft de agressor toe dat hij groots en meeslepend heeft gefaald. In zijn fascinerende boek Every War Must End wijst wijlen Fred C. Iklé, die bepaald geen vredesduif was, erop dat er vaak nieuwe leiders nodig zijn om een oorlog te beëindigen, omdat degenen die de oorlog begonnen niet toegeven, of daar niet toe in staat zijn, dat ze fout zaten.\n\nDat is om mismoedig van te worden, want het is nogal een klus om de verantwoordelijken van hun plek te krijgen, soms is dat zelfs onmogelijk, en dus kunnen er nog heel wat levens verloren gaan voor het zover is.\n\nUiteindelijk komt er aan elke oorlog een einde, al is dat een schrale troost als je ziet hoe de nadelen de voordelen overstijgen. De boodschap is helder: al mogen oorlogen soms nodig zijn, ze moeten met de grootst mogelijke tegenzin en alleen als ze strikt noodzakelijk zijn worden begonnen. Degenen die erover beslissen mogen nooit vergeten dat een oorlog politieke en sociale krachten losmaakt die zich slecht laten voorspellen of beheersen. Als je de honden loslaat, weet je niet wie ze bijten. Maar je kunt veilig aannemen dat een oorlog meer kost en langer duurt dan jij had gedacht.\n\nLees ook:\n\nDe overwinningsvreugde was van korte duur\n\nMet de ondertekening van het Verdrag van Versailles kwam ruim honderd jaar geleden formeel een einde aan de Eerste Wereldoorlog. Twee weken later lieten de overwinnaars zich toejuichen in Parijs, niet wetende dat de toen nog onbekende Adolf Hitler garen zou spinnen bij het verdrag.",
    "Stukje menselijkheid na dood van Marc Harders in Afghanistan op expositie Helmen vol Verhalen in Assen": "Leest u al de (digitale) krant? Dan heeft u waarschijnlijk recht op het lezen van PREMIUM. Registreer u dan eenmalig en log in om toegang te krijgen.\n\nHeeft u al een account? Dan kunt u hieronder eenvoudig inloggen om dit PREMIUM-artikel te lezen.\n\nE-mailadres\n\nWachtwoord",
    "Oproep van de Armeens-katholieke Kerk": "Armeens-katholieke bisschoppen hebben op het einde van hun synode in het Bzommar-klooster in Libanon een dringende oproep gelanceerd tot gelovigen wereldwijd om christenen in het Midden-Oosten en Noord-Afrika niet in de steek te laten. Ze zijn vooral ongerust over de evolutie in Syrië, Libanon, Armenië en Nagorno-Karabach. Maar ook de evoluties in Turkije en recenter ook Irak sporen aan tot ongerustheid.\n\nDe Armeens-katholieke Kerk telt naar schatting 470.0000 gelovigen, waarvan er ongeveer 325.000 in Armenië zelf wonen. De Armeense bisschoppen vroegen aan het slot van hun bijeenkomst om de Armeense heilige Nerses Schnorhali (1102-1173) uit te roepen tot een gemeenschappelijke heilige van alle Kerken en een rolmodel op weg naar kerkelijke eenheid. Als theoloog en hoofd van de Armeense Kerk heeft de heilige Nerses grote diensten bewezen aan de sacramentele en leerstellige toenadering tussen de katholieke, Armeense en orthodoxe kerken, ook al slaagde hij er niet in ze te verenigen.\n\nBron: Kathpress.at",
    "‘Energiecrisis en oorlog? Hier in Aleppo is dat dagelijkse kost’": "‘Hoop is in de context van Syrië een moeilijk woord. Hoe kan ik vandaag van hoop spreken als men de indruk heeft dat de situatie altijd erger wordt’, schrijft Bernard Keutgens van de christelijk geïnspireerde denktank Logia. Na een vakantie in België is hij weer in Aleppo, waar hij woont en werkt.\n\nNa een korte vlucht van 5 uur landde mijn vliegtuig op Brussel Zaventem. Ik was de verstikkende zomerhitte van Syrië gevlucht – meer dan 42 graden – om van de Belgische temperaturen in deze periode te genieten. ‘Enjoy your city’, stond op één van de grote reclameborden in Brussels Airport. Een kwartier later was ik in het centrum van de hoofdstad: volle terrasjes, straatmuziek, de geur van de verschillende keukens, de flesjes bier op tafel, zomervreugde en een echte multiculturele vakantiesfeer.\n\nSinds 11 jaar is Syrië in een conflictueuze situatie verwikkeld, die voor een buitenstaander moeilijk te begrijpen is. Het gaat om veel meer dan wat we in de media lezen. Het is een feit dat de Syrische bevolking nu al meer dan een decennia niet meer de kans krijgt om te genieten en vakantie te nemen. Altijd opnieuw vertellen de Syriërs mij over het leven in Aleppo voor het conflict. Iedereen had een job, er was veel levendigheid in de straten, er waren toeristen… Het stadscentrum met de 15 kilometer Soek, de overdekte markt, de sfeervolle oriëntaalse winkeltjes waren zelfs werelderfgoed van de Unesco. Het is niet te vergelijken met een modern winkelcentrum bij ons; je moet er maar nemen wat je wil en betalen. En dan zijn er nog de andere historische plaatsen zoals Palmyra, Damascus…\n\nWat zouden Brussel, Brugge, Gent, Namur Antwerpen en andere steden zijn zonder toeristen? Toeristen brengen dikwijls ook een sfeervolle touch mee. Straatartiesten brengen een vreugdevolle sfeer in de stad. Maar wat gebeurt er als er geen vrienden meer op bezoek kunnen komen en je nergens naar toe mag? Neen, van toeristisch leven is er niets meer van terug te vinden: grootschalige verwoestingen, heel wat plaatsen zonder leven. Van wederopbouw is er niet veel te zien en te voelen.\n\nEnergiecrisis in Syrië\n\nTijdens mijn verblijf in België werd er vaak over de energiecrisis en de gevolgen van de oorlog in Oekraïne gesproken. Voor ons, hier in Aleppo, is dat dagelijkse kost. Al meer dan drie jaar krijgen we in Aleppo maar twee tot drie uur elektriciteit van de overheid, en dit meestal midden in de nacht. Hier moeten de mensen om 2 uur ‘s nachts opstaan om de wasmachine aan te zetten en het eten voor te bereiden. Zelfs de alternatieve energieën zoals gas en mazout zijn gerantsoeneerd. En dit in een land waar vroeger ook het kleinste dorp de hele dag elektriciteit kreeg.\n\nAls ‘noorderling’ leef ik sinds vijf jaar in Syrië. Nooit in mijn leven heb ik de winter in zulke extreem koude omstandigheden doorgebracht. Als het buiten 3 graden is, heb je meestal in je kleine woning ongeveer 7-10 graden. Gedurende twee tot drie maanden liep ik rond, gekleed met drie truien, en ’s nachts met tenminste twee dikke donsdekens. Soms was het zo koud dat er niets anders op zat om tijdens de dag onder de dekens te blijven, iets te lezen, te studeren of gewoon te wachten. In de winter krijgt iedere familie 300 liter mazout. Op de zwarte markt vind je bijna alles aan onbetaalbare prijzen. Dit is de toestand van mensen in een gewone situatie. Vluchtelingen, die nog in nabije kampen leven (en dat zijn er enkele miljoenen in Libanon, Jordanië, Turkije, Griekenland…) worden met nog extremere toestanden geconfronteerd. Sterk was de uitspraak van een goede Syrische kennis: “Men heeft onze lach (glimlach) gestolen.”\n\nDikwijls moest ik in afgelopen vakantieperiode denken aan vroeger, aan de verschillende periodes uit de geschiedenis. Is niet elke groei ten koste van armoede in een andere regio van de wereld? Wat zegt deze tijd over de kolonisatie? Hoe komt het dat we vandaag de ogen sluiten voor de huidige uitbuitingen? De energiebronnen hier in Syrië worden sinds jaren ontgonnen door en voor buitenlandse, en meestal ook westerse landen, onze vroegere economische partners.\n\nHet gebeurt niet dikwijls dat ik naar België kom. Sinds jaren hoor ik een prioriteit voor klimaat en ecologie. Opvallend was voor mij te ontdekken dat de auto’s op Belgische wegen steeds groter worden. Hier in dit land, waar ik heel wat extreme situaties tegenkom, zie ik nog auto’s uit mijn kindertijd: de VW kever, de Peugeot 405, enz…\n\nWanneer en hoe kunnen we hier in Syrië met klimaat bezig zijn? Syrische vrienden zeggen me regelmatig: ‘een eerste stap zou kunnen zijn dat men stopt met bommen te gooien, landmijnen te plaatsen en ander vernietigend materiaal binnenbrengt.’\n\nHoop is in de context van Syrië een moeilijk woord\n\n\n\nDe bevolking hier in Syrië is zwaar verwond door de situatie. Alle families zijn uit elkaar getrokken en over de hele wereld verspreid. De wortels blijken afgeknipt te zijn. Ook de echte vrienden zijn ver weg. Even langs gaan bij vrienden als men hulp nodig heeft, is moeilijk. En toch ervaar ik iets wat hoop geeft: ik zie Syriërs zich ondanks de ellende zich inzetten voor anderen, voor de alleenstaanden, de bejaarden… Ik ervaar het ook in de momenten waar men het leven met elkaar deelt.\n\nWat is nog hoopvol? Vrienden van mij zijn begonnen om kleinschalige werkprojecten te ondersteunen om uit de afhankelijkheid te geraken. In de stad Homs zijn zo dit jaar 25 activiteiten van start gegaan. ‘Restart’ is de naam van het project: een chocoladewinkel, een mini-naaiatelier, groentewinkeltje, GSM-reparatiedienst, … Nu zouden er nog 16 andere projecten in Aleppo bij komen. Enkele Belgische bedrijfsleiders denken erover na om in de toekomst deze projecten te ondersteunen.\n\nNaast de grootschalige verwoestingen is er de grote armoede, een gevolg van de oorlog. Moe, uitgeput, fysisch en mentaal, opgesloten in de eigen miserie. Alle financiële reserves zijn na 11 jaar uitgeput. Op vakantie gaan en reizen is een droom geworden. Met de financiële ondersteuning van 2.000 euro, van vrienden in het buitenland, konden tien families vijf dagen op een rustiger plaats doorbrengen. Dat was echt eens nodig.\n\nAls kind werd ik ook door de levenskeuze en levenskracht van anderen aangestoken. Zo leerde ik op 14-jarige leeftijd Frei Hans kennen, 14 jaar ouder dan ik. Hij werd in Brazilië franciscaan, en medestichter van een wereldwijd project voor verslavingsproblematiek (drugs, alcohol, internet…): Façenda di Esperança – boerderijen van hoop. Hij is trouw geweest aan zijn missie, zijn innerlijke keuze, en heeft deze met veel anderen gedeeld. Het leven volgens de gulden regel: ‘Behandel de mensen in alles zoals je wilt dat ze jou behandelen’, brengt hoop.\n\nHoop is in de context van Syrië een moeilijk woord. Hoe kan ik vandaag van hoop spreken als men de indruk heeft dat de situatie altijd erger wordt? Misschien is hoop de liefde die ik kan doorgeven, of gewoon het leven delen. Hier komt het er vooral op neer om met de mensen de moeilijkheden te delen. Er voor hen ‘zijn’, misschien ‘samen-zijn’ is al een eerste stap.\n\nIk zit weer terug in Brussels Airport. Binnenkort zal ik opnieuw starten met psychosociale begeleidingen, ondersteuningen, therapiegesprekken en vormingsactiviteiten aan de bevolking in Aleppo. In de wachtruimte voor het vliegtuig, met bestemming Beirut, heerst grote stilte. Toch probeer ik de andere passagiers in de ogen te kijken en te ontcijferen waar iedereen naartoe gaat. Misschien gaan ze naar de achtergelaten ouders en familie in Libanon of in Syrië?\n\n“Connect over whole the world” – verbonden over heel de wereld. Het is meer dan een slogan aan de grote muren hier in Zaventem. Is het een droom of een hoop? Reclame? Of een steeds opnieuw te realiserend project? Een levenskeuze? De universele broederschap? Ik ben blij dat ik hier in Syrië ook de andere kant van het leven en van de wereld mocht raken. Nooit zou ik gedacht hebben dat zelfs moeilijke ervaringen, als ik ze in me toelaat, iets dieps in mij teweeg brengen. Misschien heb ik zelfs in het doorleven van de moeilijke situaties het meeste geleerd. Ik wil niet alleen de situatie in Syrië bekijken, maar ook in heel veel andere landen zoals in Oekraïne, in Zuid-Soedan, in veel Afrikaanse landen, Afghanistan… de lijst is heel lang.\n\nIk blik terug op mijn verblijf in België waarin ik veel vrienden heb terug gezien. Ik mocht binnentreden in hun leven: in hun vreugdes en hun moeilijkheden, hun angsten en hun zorgen. Tijdens een treinrit sprak ik iemand aan die diep zuchtte: “Nog nooit in m’n leven heb ik zoveel angst gehad als vandaag”, vertelde ze. Ze begon me haar recente tocht te vertellen, en tegelijkertijd stukken van het verhaal van haar leven. Echt ontmoeten, is samen op weg gaan met anderen, zich in vraag laten stellen, samen de uitdagingen en moeilijkheden bekijken.\n\nHet kan erop lijken dat er na de vette jaren in België nu magere jaren komen. Moeten we hier bang voor zijn? Vanuit Syrië bekijken mag ik zeggen dat de bevolking altijd de kracht gevonden heeft om creatief te zijn, en altijd weer opnieuw op te staan. Misschien is dat mogelijk als men het samen doet en met elkaar kan delen.",
    "Eerste editie Music Film Festival krijgt een vervolg - Brabant Cultureel": "Een filmfestival dat draait om producties die met muziek hebben te maken. Zoiets heeft Nederland nog niet. Journalist en filmliefhebber Gerard van den Broek vond dat de tijd er rijp voor is en afgelopen weekend was het zover: het Music Film Festival. Met wisselend resultaat, maar als het aan de initiatiefnemer ligt komt er een vervolg.\n\ndoor Emmanuel Naaijkens\n\nIn Nederland is er weinig belangstelling voor muziekfilms, veel buitenlandse producties zijn daarom hier niet te zien. Het is dus een hele uitdaging om een festival op te zetten met een programma dat draait om muziekfilms (niet te verwarren met filmmuziek), er is geen vast publiek voor dit genre. Gerard van den Broek liep al langer met dit rond idee rond en afgelopen weekend werd zijn droom werkelijkheid. Het eerste Music Film Festival was een feit, in diverse zalen in Tilburg.\n\nInitiatiefnemer van het Music Film Festival Gerard van den Broek kondigt Philipp Reichenheim aan, de maker van The Story of Dinosaur Jr. Foto > Lianne Sleutjes\n\nEr zijn wel muziekfilms die het goed doen in de Nederlandse bioscopen. Denk maar aan blockbusters als Bohemian Rhapsody over Queen en Rocketman over Elton John. En in het verre verleden de befaamde registratie van het legendarische Woodstockfestival. In het Uur van de Wolf van de NTR zijn zo nu en dan muziekdocumentaires te zien, zoals recent over Suzi Q (Quattro) en langer geleden over The Band, Frank Zappa, George Kooymans, Cuby and The Blizzards, Herman Brood en toetsenist Robert Jan Stips. Maar in de bioscoopwereld is de muziekfilm geen vaste prik.\n\nTasten\n\nMet zoveel onbekendheid bij het publiek met dit fenomeen is het samenstellen van een festivalprogramma geen sinecure. Kwalitatief goed aanbod is er genoeg, maar met welke producties trek je filmliefhebbers? Voor de organisatie was dat een beetje tasten in het donker en het resultaat wisselend. Wat natuurlijk ook meespeelde is dat we een prachtige zomer hebben en mensen niet zo snel de duisternis van een bioscoopzaal opzoeken, zeker niet overdag.\n\nGerard van den Broek van de stichting Music Film Festival trok op de laatste dag van het festival de conclusie dat het initiatief voldoende potentie heeft om uit te groeien tot een volwaardig evenement. “Ik hoop jullie volgend jaar weer te zien”, zei hij na afloop van de vertoning van docu De Hippies van Beek over RK Veulpoepers BV tegen het publiek in popzaal 013.\n\nHet aardige van een festival vind ik dat je films ziet waar je anders, op grond van de beschrijving, niet zo snel een kaartje voor zou kopen. Zoals bijvoorbeeld Sirens, een documentaire over trash/death metalband Slave to Sirens in Libanon. Rauwe, dreunende muziek, zang met diepe bas en overslaande stem en natuurlijk het karakteristieke headbangen.\n\nMuziekgenre\n\nNiet bepaald een muziekgenre dat mij aanspreekt. Maar dat het om een vrouwelijke metalband gaat in een religieus en conservatief Libanon wekte mijn nieuwsgierigheid. Regisseur Rita Baghdadi (eerder winnaar van een Emmy award en woonachtig in de VS) heeft me in mijn keus niet teleurgesteld, integendeel: de film boeit van begin tot eind.\n\nBeeld uit de documentaire Sirens over de Libanese metalband Slave to Sirens.\n\nLibanon is een tragisch land sinds het uitbreken van de burgeroorlog in 1975. Ooit leefden bevolkingsgroepen vreedzaam naast elkaar, de hoofdstad Beiroet werd om zijn mondaine sfeer en grandeur wel het Parijs van het Midden-Oosten genoemd. De uitzichtloosheid en het verzet tegen het corrupte regime vormen het decor van de documentaire.\n\nBaghdadi geeft vooral een beeld van de persoonlijke ontwikkeling van de bandleden, in het bijzonder van Lilas Mayassi en Shery Bachara, zeg maar de Lennon-McCartney van Slave to Sirens. Vanaf de eerste minuut trekt Baghdadi je in het verhaal. Het is verbazingwekkend hoe dicht de (vrouwelijke) regisseur bij de vrouwen weet te komen. Zij vertellen zonder enige terughoudend over hun dromen, frustraties, ergernissen, stress, liefdesleven, inspiratie. Over hun liefde voor metal, waar ze heel hun ziel en zaligheid in kunnen leggen. Over de onderlinge spanning tussen Lilas en Shery, die bijna tot een breuk leidt. Over hun strijd met de conservatieve, door mannen gedomineerde samenleving van Libanon waar alternatief gedrag, laat staan andere seksuele voorkeuren, taboe zijn.\n\nContrasten\n\nSirens is een boeiende docu vol schrille contrasten, zoals sfeervolle beelden van de pracht van Libanon, maar ook het verval dat overal zichtbaar is. Het grootste contrast is natuurlijk tussen het macho imago van metalmuziek en de zachtheid van de vrouwelijke bandleden. Regisseur Baghdadi laat overtuigend zien dat die twee werelden naadloos op elkaar kunnen aansluiten. Een bijzonder fragment betreft de ramp in haven van Beiroet die zich twee jaar geleden voltrok tijdens de opnamen. De verwoestende ontploffing heeft een bijzondere plek gekregen in de documentaire. Sirens is in meerdere opzichten een regelrechte aanrader.\n\nFragment uit Karaoke Paradise, de zingende garagehouder op zoek naar een nieuwe liefde.\n\nKaraoke, ook iets waar ik niks mee heb. De Finse regisseur Einari Paakkanen maakte er de verrassende documentaire Karaoke Paradise over. Hij laat een kant van het fenomeen zien die bij ons volkomen onbekend is. In Finland zijn de beoefenaars doorgaans mensen die in hun leven zijn teleurgesteld (door bijvoorbeeld ziekte, slechte jeugd, relaties en vooral eenzaamheid) en die in karaoke een houvast vinden. Finnen geven hun emoties nauwelijks de ruimte, maar door nummers te zingen die gaan over gevoelens, hebben zij toch een uitlaatklep, aldus de regisseur na afloop van de filmvoorstelling. Of zoals hij dat zo mooi formuleerde: karaoke geeft de imperfectie van mensen een podium.\n\nInvoelbaar\n\nDat Karaoke Paradise boeit, heeft ook te maken met de uitstekende casting van de hoofdrolspelers (voor een goed begrip: gewone burgers) die invoelbaar maken waarom karaoke voor hen een reddingsboei is. Gedenkwaardig is het hilarische relaas van een oudere garagehouder ergens op het Finse platteland, op zoek naar een nieuwe liefde, die in zijn werkplaats een heuse karaoke installatie heeft staan. Deze fragmenten zouden zo in een speelfilm passen.\n\nDe enige productie van Brabantse bodem op het filmfestival was De Hippies van Beek over de opkomst en ondergang van RK Veulpoepers BV. Deze film van Frank van Osch ging in het voorjaar van 2020 in première, maar de tournee werd ruw afgebroken door corona. De documentaire laat zien hoe hooggestemde, maatschappelijke idealen sneuvelen als de onderlinge relaties onder druk komen staan.\n\nEr was ook een première te beleven, Henny Vrienten, In Mijn Eigen Woorden. Een documentaire over de onlangs overleden popmuzikant die beroemd werd met Doe Maar. Voorlopig blijft het bij een eenmalige vertoning want maker Martin Kuiper heeft nog wat montagewerk te verrichten.\n\nwww.musicfilm.nl\n\nLees ook op Brabant Cultureel:\n\nDocumentaire schetst de Veulpoepers fraai als een Brabants cultuurfenomeen\n\n© Brabant Cultureel 2022",
    "Opinie: ‘Geef onze daklozen in de binnenstad prioriteit boven vluchtelingen’": "Beeld Getty Images/EyeEm\n\n‘Geef onze daklozen in de binnenstad prioriteit boven vluchtelingen’\n\nEr is veel te zeggen over de belabberde opvang van asielzoekers in Nederland. De meeste verontwaardigde reacties roepen bij mij een enorme boosheid op. Waarom maken al die mensen zich niet druk over de erbarmelijke omstandigheden waaronder daklozen in onze grote steden moeten leven? Met een minachtende blik zijn die al jaren letterlijk gepasseerd en genegeerd.\n\nIk woon al twintig jaar in de binnenstad en zie hier al die tijd een behoorlijk aantal daklozen rondlopen en soms uit vuilnisbakken eten.\n\nEen aantal daklozen kan soms terecht bij het Leger des Heils, wat ook verschrikkelijk is, maar helaas wel maatschappelijk geaccepteerd, net als die verschrikkelijke vernederende voedselbanken.\n\nDe verontwaardiging over de vluchtelingenopvang vind ik prima, maar onze eigen daklozen hebben prioriteit! Wat mij betreft leggen we dat vast in de Grondwet.\n\nA.H. Jacobs, Amsterdam\n\n‘Bied de krant interactief en goedkoop aan scholieren aan’\n\nHet verbeteren van de leesvaardigheid ziet Hicham El Ouahabi als een ‘bittere noodzaak’ om jongeren te leren nepnieuws van echt nieuws te onderscheiden (Het Hoogste Woord van 25 augustus). Terecht beschouwt hij de afnemende leesvaardigheid als een nieuwe crisis en een bedreiging van de democratie.\n\nEen betere leesvaardigheid bevordert volgens El Ouahabi niet alleen nieuwsgierigheid naar anderen maar helpt ook de argumentatievaardigheden te verbeteren. Hij doet tevens enkele praktische suggesties om de leesvaardigheid bij schoolgaande jongeren te helpen verbeteren.\n\nIk zou daar nog een idee aan willen toevoegen. Het Parool zou speciaal voor schoolgaande jongeren een online­abonnement kunnen aanbieden, tegen een scholierentarief, dat via de onderwijsinstelling wordt aangeboden. Docenten kunnen daarmee klassikaal actuele thema’s bespreken en taalkundige vaardigheden stimuleren. Misschien is zelfs een interactieve versie van Het Parool mogelijk waarmee scholieren hun eigen krant leren samenstellen.\n\nJong geleerd is oud gedaan!\n\nPaul Brian, Amsterdam\n\n‘Vergeet Merijn Tol niet een keuken?’\n\nWat een goed initiatief van Merijn Tol om aandacht te schenken aan de keuken van landen die aan de oostkant van de Middellandse Zee liggen (PS van 29 augustus). De inderdaad uitstekende Italiaanse, Griekse, Spaanse en Franse keukens kennen we zo zoetjesaan wel.\n\nTol noemt de landen die haar inspireerden; Turkije, Marokko, Libanon, ­Syrië en Palestina. Vergeet zij wellicht een andere belangrijke Mediterrane keuken, namelijk die van Israël?\n\nIk ben bang dat ze verdomd goed weet wat ze beweert en dat ze op haar manier probeert politiek correct over te komen, vooral als ze Irak er ook nog bijsleept (‘Of een Irakese samenwerking beginnen met Sara Shawkat’).\n\nIrak ligt ruim tweeduizend kilometer ten oosten van de Middellandse Zee. Ze had in één adem ook Zwitserland wel kunnen noemen, dat ligt maar zestienhonderd kilometer van die zee.\n\nAwraham Meijers, Amsterdam\n\n‘Wij zien kennelijk onze studenten als kostenpost’\n\nHet toch al niet misselijke collegegeld wordt in Nederland ook dit jaar weer verhoogd (Het Parool van 30 augustus). In veel andere landen, bijvoorbeeld de Scandinavische, ­hoeven studenten geen collegegeld te betalen. Studeren is daar gratis.\n\nToch fijn dat je als student in dat soort landen wordt beschouwd als een investering in de toekomst van het land. In Nederland zien we onze studenten slechts als een kostenpost.\n\nRick Veltman, Amsterdam\n\n‘Waarom gaan de mooiste plekken in de stad naar besloten instellingen?’\n\nOok ik heb het interessante artikel van Jaap Huisman over het ­Oosterdokseiland gelezen (Het Parool van 30 augustus). Wat ik me bij het lezen afvroeg, is waarom het nog steeds is voorbehouden aan kantoren en ‘naar binnen gerichte organi­saties’ om op de mooiste, ­markantste posities in Amsterdam neer te strijken. Denk aan onder meer de Nederlandse Filmacademie, het Paleis van Justitie, het conservatorium, de ­Hogeschool voor de Kunsten en nu ook Booking.com.\n\nAllemaal instellingen waar de gebruikers achter pc’s, in kantoorruimtes, ­repetitie­lokalen, studio’s of edit­suites ­zitten. Kortom: plekken waar het niet de bedoeling is, noch (nauwelijks) mogelijk is om van het uitzicht te ­genieten. Wónen op die pracht­locaties voor jong, middelbaar en bejaard zou toepasselijker zijn.\n\nOké, het draait natuurlijk ­om geld, zoals altijd... Misschien iets minder ico­nische gebouwen dan, maar wel woongenot voor velen, lijkt me voor veel architecten een realistische ­‘uitdaging’. Over de verdeling tussen koop, hoge-, midden- en sociale huur valt nog een boom op te zetten.\n\nTies van Dijk, Amsterdam\n\n‘Anonieme stegen naar literaire helden vernoemen getuigt van minachting’\n\nHet Oosterdokseiland is af, lees ik in Het Parool van 30 augustus. Naar volle tevredenheid van de auteur, die het gebied ‘kortweg ODE’ noemt. Toch zijn er twee minpunten te noemen: het drijvende restaurant in het open havenfront en de naamgeving van de straten in de buurt.\n\nDe auteur vindt het eerste vindt een te billijken ­‘folkloristische dissonant’ en het tweede een ‘miskenning van de ­Nederlandse literatuur’. Terecht. Het is helemaal géén ode dus aan W.F. Hermans, Annie M.G. Schmidt en Harry Bannink. Terwijl Simon Carmiggelt en Hella Haasse er ook met naargeestig steegje en een winderig plein om de hoek liggen.\n\nHet motief van de straatnamencommissie zal in 2006 zijn ­geweest dat er een prachtige bibliotheek was verrezen. Maar eer bewijzen aan illustere schrijvers uit het recente verleden is toch echt iets anders. Waarom anonieme stegen, die op een spoordijk doodlopen, ­vernoemen naar kunstenaars die ­talloze mensen bezield, vermaakt en getroost hebben, die tot nadenken hebben aangezet en de lezers nieuwe hori­zonten lieten zien?\n\nHoe komt het dat na het overlijden zestien jaar geleden van stadgenoot Gerard Reve er nog geen straat, gracht of boulevard in een van de nieuwe wijken naar hem is genoemd? Ik ken het antwoord al wel. Het is geen miskenning, zoals Jaap Huisman in het artikel schrijft, het is minachting. Daarom krijgt zijn geleerde broer Karel van het Reve, met een ontzagwekkend oeuvre op zijn naam, een bruggetje van beton bij de Sloterplas, omdat de commissie niets van hem heeft gelezen en alleen weet dat hij aan de andere kant van de stad, in Betondorp is geboren.\n\nMaurice Teunissen, Amsterdam",
    "Nieuw personage van Marvel Studios zorgt voor ophef": "Bram de Groot 18 september 2022 22:30 in Algemeen\n\nInteresse om over films en/of series te schrijven? Wij zijn op zoek naar nieuwsredacteuren\n\nHaar aandeel in de vierde Captain America-film werd tijdens D23 aangekondigd. The New York Times onderzocht waarom er kritiek te vinden is op het personage. Het blijkt nu dat ze in de strips een Israëlische politieagent is die later een Mossad-agent wordt.Er is veelal commentaar vanuit Palestijnen die nu (opnieuw) de hastag #CaptainApartheid voeren in tegenberichten. En dan blijkt ook nog dat \"Sabra\" in het Joods \"een persoon geboren in Israël\" betekent en dat Sabra de naam was van een vluchtelingenkamp in Libanon waar Christelijke milities honderden Palestijnen zouden hebben afgeslacht terwijl Israëlische troepen toekeken, zo'n 40 jaar geleden.\"Hoewel onze personages en verhalen zijn geïnspireerd door de strips, worden ze altijd opgefrist gepresenteerd aan het publiek van vandaag,\" luidde de reactie van Marvel Studios op de reacties op het personage.\"De filmmakers hebben een nieuwe benadering met het personage Sabra, dat meer dan 40 jaar geleden voor het eerst in de strips werd geïntroduceerd,\" aldus de studio.Captain America: New World Order wordt geregisseerd door Julius Onah en staat gepland voor 3 mei 2024.",
    "Tweede gratis jongerenfestival We Outside op Theaterplein": "AntwerpenNa een eerste editie in 2021 keerde het jongerenfestival WE OUTSIDE op woensdag 21 september terug naar het Theaterplein. WE OUTSIDE is een gratis festival voor, door en met Antwerpse jongeren met beats door onder meer publiekstrekkers als USED en J.Roots, een dj-contest, graffiti- en zeefdruk workshops, een skateterrein en meer. Voor de organisatie werkte stad Antwerpen samen met jeugdcentra Trix, Kavka, Vizit, Het Bos, Bouckenborgh, hetpaleis en een groep geëngageerde jongeren.\n\nMet USED, J. Roots ft. MC Rim, OSKI (live), KLR en DJ Abena stonden er enkele grote namen op het programma. USED speelde afgelopen zomer nog op de weide van Pukkelpop en J. Roots heeft wekelijks een radioshow op Qmusic. De organisatie zette ook dit jaar in op lokaal en opkomend talent, namen die zorgvuldig werden geselecteerd door de jongeren achter het festival. Naast tal van optredens waren er ook graffiti- en zeefdrukworkshops, was er een dj-contest en een skateterrein.\n\nVoor, door en met jongeren\n\nStad Antwerpen werkte voor de organisatie samen met jong en professioneel talent uit jeugdcentra Trix, Kavka, Vizit, Het Bos, Bouckenborgh en hetpaleis. Ook de Antwerpse jongeren zelf werden actief betrokken bij de voorbereidingen van het festival. Na een online oproep om deel te nemen, werd een geëngageerde groep samengesteld die mee heeft gewerkt aan onder meer de opbouw van de line-up in de aanloop van het festival.\n\nJonge dj’s konden zich opgeven voor een contest. De geselecteerde jongeren zetten het festival feestelijk in vanaf 12 uur. Doorlopend begeleidde BarVIZart, een initiatief van jeugdcentrum Vizit uit Wilrijk, jongeren om hun zelf meegebracht T-shirt of een tote-bag te zeefdrukken en enkele graffiti-kunstenaars stonden klaar om creatief aan de slag te gaan.\n\n(lees verder onder de foto)\n\nVolledig scherm We Outside, een gratis jongerenfestival door Stad Antwerpen op het Theaterplein. © Tessa Kraan\n\nVolledig scherm We Outside, een gratis jongerenfestival door Stad Antwerpen op het Theaterplein. © Tessa Kraan\n\nConnecting The Dots\n\nHet festival ontving ook een internationale jongerendelegatie via het Erasmus+ project ‘Connecting the dots’, dat deze week in Antwerpen plaatsvindt. Dit is een samenwerking tussen Innovation In Politics Institute, de steden Antwerpen, Stuttgart en Pristina en jeugdorganisaties vanuit Portugal, Kosovo, Cyprus en Libanon met steun van de Europese Unie, waarbij internationale jongeren een week lang ideeën uitwisselen en zich laten onderdompelen in het Antwerpse jeugdwerk.\n\nVolledig scherm We Outside, een gratis jongerenfestival door Stad Antwerpen op het Theaterplein. © Tessa Kraan\n\nOnze excuses Helaas kunnen wij deze social post, liveblog of anders niet tonen omdat het één of meerdere social media-elementen bevat. Aanvaard de social media-cookies om deze inhoud alsnog te tonen.",
    "Word je conservatiever als je ouder wordt? Alleen als je kinderen krijgt": "‘Wie jong is en niet links heeft geen hart, wie oud is en niet rechts heeft geen verstand’, zeggen met name cynische oudere mensen weleens. Ook onderzoek toont aan dat mensen conservatiever worden met de jaren, maar dat komt niet per se doordat ze ouder worden.\n\nEen nieuwe studie van onder andere de University of Pennsylvania komt tot de conclusie dat het krijgen van kinderen mensen conservatiever maakt. Dat zou komen, omdat conservatieve waarden meer gericht zijn op veiligheid en stabiliteit, wat belangrijk is voor een gezin, denken de onderzoekers. Over de hele wereld zagen ze deze conservatieve houding terug bij ouders.\n\nWereldwijd patroon\n\nHet krijgen van kinderen, meer dan ouder worden, verklaart zo het wereldwijde patroon dat mensen conservatiever worden met de jaren. Hun mening over onderwerpen als abortus, ongelijkheid of nationale veiligheid werd zelfs behoudender naar mate mensen meer kinderen hadden. Het feit dat steeds minder mensen in de westerse wereld kinderen krijgen kan dus bijdragen aan een liberalisering op het gebied van sociale thema’s, zeggen de onderzoekers.\n\nScientias.nl sprak met hoofdonderzoeker Nicholas Kerry van de University of Pennsylvania over de studie. “Wij hebben met elf teams in tien landen aangetoond dat mensen die kinderen hebben of gemotiveerd zijn om voor hen te zorgen sociaal conservatiever zijn. Er was een robuust verband over de hele wereld, van Libanon tot aan Japan.” De onderzoekers bestudeerden ook data van het World Values Survey, verzameld gedurende 40 jaar in 88 landen. “Daaruit bleek eveneens dat ouders sociaal conservatiever waren, al waren de effecten per land heel verschillend en soms zelfs niet aanwezig.”\n\nHuilend kind\n\nKerry benadrukt dat het om correlaties gaat en dus niet direct om een oorzakelijk verband. “We kunnen niet met zekerheid zeggen dat conservatieve mensen niet gewoon vaker kinderen krijgen, maar er zijn twee redenen waarom we toch denken dat het ouderschap leidt tot conservatievere denkbeelden. Ten eerste is het zo dat in Amerika en veel andere landen oudere mensen vaak conservatiever zijn. Maar corrigeer je voor ouderschap dan verdwijnt het verband. Anders gezegd: oudere kinderloze mensen zijn niet conservatiever dan jongere.\n\nTen tweede vonden we bewijs in experimenten die we uitvoerden. Er was een toename van sociaal conservatisme in reactie op een manipulatie met zorg voor kinderen.” Denk aan respondenten die beelden krijgen te zien van een huilend kind en daarna een conservatievere mening hebben dan voor het zien van de beelden.\n\nSterk effect\n\nHoe groot het effect was verschilde per land. “In de VS en Zuid-Korea bijvoorbeeld scoorden ouders 0,6 tot 0,7 standaarddeviaties hoger op sociaal conservatisme. Dit is een sterk verband als je kijkt naar demografische effecten in de politieke psychologie”, aldus de onderzoeker. “Maar het blijft slechts een van de factoren die politieke standpunten beïnvloedt dus het is beslist niet zo dat iedere vader of moeder conservatief wordt. Wel is het zo dat het verband in vrijwel elk land gevonden werd, alleen in India en Pakistan was er geen duidelijke relatie.”\n\nEvolutionair perspectief\n\nNu rest natuurlijk de vraag: waaróm zijn ouders conservatiever? “We kunnen het niet met zekerheid zeggen, maar er zijn waarschijnlijk twee belangrijke verklaringen”, begint Kerry. “Ten eerste hebben ouders er vanuit een evolutionair perspectief belang bij om hun geliefde en mede-ouder te behouden. Daarom hebben ze meer te winnen bij een seksueel conservatieve restrictieve samenleving. Ten tweede zijn kinderen fysiek kwetsbaarder dan volwassenen. Ouders hebben dan belang bij een samenleving waar meer conformiteit is, waar criminelen harder worden gestraft en bedreigende groepen op afstand worden gehouden. Conservatief gedachtegoed zet veiligheid, stabiliteit en familiewaarden voorop en promoot morele normen die buitenechtelijke seks beperken. Dat maakt dit soort denkbeelden aantrekkelijker voor ouders.”\n\nLiberalere wereld\n\nHet is opmerkelijk dat het feit of we onszelf voortplanten of niet invloed heeft op onze sociaal-maatschappelijke denkbeelden. “Dat kan gevolgen hebben voor de samenleving: als ouderschap werkelijk leidt tot een toename van sociaal conservatisme dan is het mogelijk dat de toename van kinderloosheid die we zien in een aantal landen impact zal hebben op toekomstige normen en waarden.”\n\nKerry was erg verrast door de resultaten. “Het opmerkelijkste vind ik dat mensen helemaal niet conservatiever worden met de jaren als je ouderschap buiten beschouwing laat. Er is dit algemene idee dat mensen conservatiever worden als gevolg van cynisme dat ontstaat doordat mensen meer nare ervaringen hebben opgedaan in hun leven. Dat kan voor sommigen zo zijn, maar het blijkt beslist niet uit dit onderzoek.”",
    "In Egypte dreigt een theetekort: ‘Als God het wil, zullen er geen problemen zijn met thee’": "Ramadan Kamel, een 71-jarige Egyptische boer, bereidt thee terwijl hij uitrust in een hutje bij zijn akker in het dorp Baharmis. Beeld ANP / AFP\n\nEgyptenaren zijn echte theedrinkers: mannen brengen uren door in theehuizen, waterpijp in de ene hand en thee in de andere, een backgammon-spel op tafel. Dat plaatje dreigt echter verleden tijd te worden, want het land kampt met een naderend theetekort. Over een maand zouden de schappen leeg kunnen zijn, zo waarschuwt het bedrijf El-Fath, ’s lands grootste thee-importeur.\n\nEr ligt 6 duizend ton thee klaar in de haven, maar de importeur ontbeert de deviezen (dollars) om de lading aan land te brengen. El-Fath heeft de regering om hulp gevraagd.\n\nIedere Egyptenaar kent de theezakjes (‘al-Arousa’) waar het om gaat – geel met een karakteristiek rood randje. ‘Arousa-thee, ik knap er een jaar lang van op’, zong zanger Hakim begin deze eeuw in een populaire tv-commercial. ‘Ik zwoer God dat ik niets anders zou drinken dan Arousa. […] Lang of kort, dik of dun, iedereen houdt van Arousa.’ Wereldwijd is Egypte volgens statistieken uit 2016 de op acht na grootste thee-consument (Turkije gaat aan kop).\n\nProblemen\n\nDe problemen voor het land zijn groter dan alleen het naderende theetekort: als gevolg van de oorlog in Oekraïne en de explosief gestegen tarweprijzen kampt de Egyptische regering onder leiding van president Abdel Fattah el-Sisi met een rap slinkende dollarvoorraad. De inkomsten uit toerisme – een belangrijke pijler van de economie – zijn gekelderd. Eerst was er de covid-pandemie, nu de oorlog. Meestal liggen de stranden bij Sharm el-Sheikh en andere badplaatsen vol met Russische toeristen, maar die blijven nu weg.\n\nDe Egyptische centrale bank heeft de nationale pond voor het eerst in twee jaar moeten devalueren, met als gevolg een inflatie van bijna 15 procent. Qua financiële huishouding dreigt Egypte – na het failliete Libanon – de volgende ‘zieke man’ van de regio te worden: maar liefst de helft van de staatsbegroting gaat op aan het terugbetalen van schulden. Er lopen gesprekken met het Internationaal Monetair Fonds (IMF) voor een miljardenlening, maar daarvoor zal Caïro stevige hervormingen moeten doorvoeren.\n\nSymbool\n\nDe tekorten dwongen Sisi’s autocratische regering meerdere grote infrastructurele projecten stil te leggen. De straatverlichting en airconditioning bij pleinen, winkelcentra en ministeries zijn teruggeschroefd, zodat er minder aardgas nodig is voor de eigen consumptie en er meer geëxporteerd kan worden – een aantrekkelijke optie met de huidige gasprijzen. Dat de regering met de handen in het haar zit, mag blijken uit het ontslag, enkele weken geleden, van het hoofd van de centrale bank.\n\nDe theezakjes zijn van al deze malheur het prangende symbool. ‘Het humeur van Egyptenaren staat op het spel’, kopte een nieuwswebsite in Caïro. Op sociale media volgden tientallen bezorgde berichten. Mohamed Maait, minister van Financiën, haastte zich naar een talkshow om de kijkers gerust te stellen. ‘Als God het wil, zullen er geen problemen zijn met thee. We zullen snel handelen, want het humeur van het land is erg belangrijk voor ons.’",
    "Geen pizza maar msemen en tabouleh: Merijn Tol wil je laten proeven uit de ándere mediterrane keuken": "Het Middellandse Zeegebied omhelst meer dan Frankrijk, Italië en Spanje. Ook – vooral – op culinair gebied, zegt kok Merijn Tol. Via haar boek Café Mazahar wil ze ons laten kennismaken met die ándere mediterrane keuken.\n\n“Hier, eet snel op want het smelt ontzettend.” Merijn Tol (50) reikt een kopje aan met moerbeiengranita en opgeklopte room. Ze heeft zich geïnstalleerd op een picknickkleed op een veldje aan het water in het Beatrixpark – een veldje dat later een populaire speelplek van loslopende honden blijkt. Vanuit een groot krat stalt Tol borden, bestek, glazen en bakjes met gerechten uit haar nieuwe boek uit: Café Mazahar, modern mediterraan comfortfood.\n\n“Ik wil mensen verder laten kijken dan hun neus lang is. De Méditerranée is lang genoeg het domein geweest van Frankrijk, Italië, Griekenland en Spanje. Prachtige landen met heerlijke keukens die ook in mijn boek staan, maar het Middellandse Zeegebied is veel groter. Overal vind je fantástische eetculturen en dito mensen, ook in Palestina, Turkije, Marokko, Libanon, Syrië. De verhalen in de media over die gebieden gaan meestal over andere, nare thema’s. Het is tijd dat we ook laten zien wat voor geweldige, lieve, vrijgevige en enthousiaste mensen er wonen. Via eten kun je op een heel mooie manier naar de wereld kijken.”\n\nDaarom in Café Mazahar niet alleen recepten, maar ook columns die over die mensen gaan, en over ingrediënten en gerechten die zich niets van grenzen aantrekken. Zoals de pannenkoek van kikkererwtenmeel die je onder verschillende namen – farinata, socca, panisse karantita, calentita – vindt in Zuid-Europa en Noord-Afrika. Of gerolde of gevulde groenten als dolma’s en sarma’s. “Die gerechten horen allemaal bij elkaar. Het is één grote familie.”\n\nTekst gaat verder onder de foto.\n\nLuie fatayer met spinazie, snijbiet, dille en granaatappelmelasse. Beeld Saskia van Osnabrugge\n\nSpecerijenmixen\n\nAl jaren verdiept Tol zich in de keukens van landen rondom de Middellandse Zee, van oost naar west. Dat doet en deed ze onder meer in Het Parool, in Delicious en in kookboeken en televisieprogramma’s met Nadia Zerouali, zoals Arabia (2008), Souq (Gouden Kookboek 2017) en Op zoek naar de Granaatappel (2017). Met Zerouali runt ze ook het merk Souq, met onder andere specerijenmixen, tahina, harissa en oranjebloesemwater. In 2019 verscheen Tols eerste soloboek, Beiroet (2019), over de stad waar ze jarenlang de helft van de tijd woonde. Vorig jaar publiceerde ze een nieuwe editie met verhalen over voedselinitiatieven in de Libanese hoofdstad na de grote explosie in de haven in augustus 2020.\n\nTol schept een laagje sinaasappelyoghurt op een bord en daarbovenop freekeh (onrijpe, geroosterde tarwe) met goud gebakken sjalotten, rozijnen en amandelen. Ze schept tabouleh (peterseliesalade) op een schaal en pakt een grote fatayer (pastei) uit zilverfolie. “In plaats van bulgur heb ik fijngehakte amandel gebruikt in de tabouleh. En ik doe veel meer kruiden in de fatayer dan in het origineel van alleen spinazie, ui en sumak. In mijn versie gaat er ook snijbiet, dille, koriander, granaatappelmelasse en knoflook in. Ik hou heel erg van traditie en ben dol op al die dames die een gerecht steevast op een bepaalde manier klaarmaken, maar ik volg altijd mijn eigen smaak. Al ga ik nooit ver weg van het origineel.”\n\nBij Café Mazahar hoort een playlist op Spotify: elk recept matcht Tol met een specifiek nummer. “In de coronaperiode was muziek een manier om me af te sluiten tijdens het thuiswerken met een kind in huis. Ik zette mijn koptelefoon op en ging koken. Daarbij: muziek is net als eten cultuur. Een manier om de Méditerranée op een andere manier te laten zien. Niet met traditionele muziek, maar juist met moderne, veelal elektronische. Café Mazahar is in feite een verzameling van mijn smaak. Al lijkt het nu misschien of ik van tevoren een concept hebt bedacht, dat is niet zo. Ik improviseer alles, in mijn hele leven. Het gaat zoals het gaat. Daarom voel ik me ook zo thuis in de mediterrane landen, daar doet het gros van de mensen zo.”\n\nGekookte aardappels en rodekool\n\nMazahar uit de titel is Arabisch voor oranjebloesem, tevens de naam van Tols bedrijf. “Ik ben op 30 april jarig – oranje dus – en bittere sinaasappelbomen, die de bloesem leveren, groeien in het hele mediterrane gebied. Daarbij vind ik oranjebloesemwater een fantastisch ingrediënt. En in een café komen mensen samen, er wordt gegeten, gepraat en geleefd. Café Mazahar zegt dus alles. Het heeft ook dat sprookjesachtige in zich, het bedwelmende van de geuren uit het Middellandse Zeegebied.”\n\nDe mediterrane landen en keukens betoverden Tol vanaf het moment dat ze vertrok uit Aalsmeer, waar ze opgroeide, maar zich nooit op haar plek voelde. “De meeste mensen had daar een heel burgerlijk leven, met gekookte aardappels en rodekool. Mijn ouders waren anders, zij hadden eind jaren zeventig al een moestuin, bakten hun eigen pizza en aten aubergines en avocado’s. Ik werd kruidentrol genoemd omdat ik peterselie en munt in de tuin moest plukken.”\n\nTekst gaat verder onder de foto.\n\nBurnt labneh-cheesecake met oranjebloesem. Beeld Saskia van Osnabrugge\n\n“Toen ik naar Amsterdam ging om te studeren en hier in Marokkaanse en Turkse winkels kwam, voelde ik me meteen thuis. Met vriendinnen begon ik veel te koken: harira, börek met peterselie en witte kaas. Op vakantie naar Sardinië ontdekte ik dat je tomatensaus op duizenden manieren kunt maken. Gigantisch, die rijkdom, daar wilde ik meer over weten. Zo is het begonnen.”\n\nEcht café\n\nVan achter een bosje komt een labrador aanrennen. Hij duikt enthousiast op het picknickkleed en steekt zijn snuit in de labneh-cheesecake met oranjebloesemwater. Tol springt verschrikt op en grist de taart weg. Als de hond – Madame – is weggeleid, schept ze voorzichtig het ingedeukte stuk van de cake weg. “Dat is wel een crime met picknicken, daar had ik niet over nagedacht.”\n\nAls de kust weer veilig is, vertelt Tol over haar plannen om een echt Café Mazahar te openen. “Een conceptwinkel en takeawayplek met ruimte voor lunches, diners en events. Met recepten, inrichting en muziek zoals in het boek. Ik wil dan vrienden uitnodigen om te komen koken, zoals de Bosnische Tamara Ivanovic, die geweldige börek maakt, Salma Barakat uit Gaza. Of een Irakese samenwerking beginnen met Sara Shawkat. Zij staan overigens ook allemaal in het boek.”\n\nDe volgende hond die langskomt is aangelijnd en kan net buiten bereik van het picknickkleed gehouden worden. Zijn baasje krijgt wél iets te proeven van Tol: “Malfouf meshi, een koolrolletje met rode linzen, rijst, knoflook, peterselie, gedroogde munt en kaneel. O, en gebakken ui, een zeer belangrijk en ondergewaardeerd ingrediënt.” Binnen de kortste keren zijn ze in gesprek over oranjebloesem, kookboeken en verschillende manieren van uien bakken. “Zie je: als je dingen vergeet of op de foute plek in het park gaat zitten, gebeuren er vanzelf leuke dingen.”\n\nMerijn Tol: Café Mazahar, Nijgh Cuisine, €34,99\n\nBeautiful Mess Merijn Tol is creatief culinair adviseur van restaurant A Beautiful Mess, een initiatief van de Refugee Company, een organisatie die zich inzet voor mensen met een vluchtelingenachtergrond. In het restaurant kunnen de nieuwkomers werkervaring opdoen en nieuwe mensen ontmoeten. Na een aantal jaar in de Bijlmerbajes huist het restaurant nu in The Manor Hotel op de Linnaeusstraat. Op het menu staan gerechten uit onder andere Syrië, Jemen, Eritrea en Sierra Leone, zoals kruidige linzensoep, gepofte-pompoendip met tahina en sticky toffee dadelcake.",
    "Binnenkort Stadhuis-tv kijken: het vluchtelingenvraagstuk": "Donderdag 29 september moet u vrij nemen, want dan gaan we lachen. Stadhuis-tv zendt die dag live het debat uit over het Rotterdamse vluchtelingenvraagstuk. In de kern natuurlijk allesbehalve een lolletje, vluchten, tenminste als het echt vluchten is. Maar alleen Denen schijnen het verschil te kennen. Wij niet. Wij kijken naar ter Apel en zien dan voornamelijk jongemannen die we unwoked verdenken dat ze Rutte, Kaag, Hoekstra, Van den Burg en Jesse Klaver vreselijk in de zeik nemen, maar bewijs het maar eens.\n\nKijken, 29 september. De Rotterdamse dependance van de moslimpartij Denk moet dan namelijk – met Tunahan Kuzu als raadslid - aan de oppositie uitleggen waarom Rotterdam niet van plan is om meer dan 500 slaapplaatsen aan deze vluchtelingen beschikbaar te stellen, terwijl z’n bloedgabber Azarkan van de landelijke tak vast en zeker ook die donderdag demonstratief op de grens van Syrië en Libanon met z’n Jumbo-voordeelpas gaat staan te zwaaien. Rotterdam heeft een leuke hoofdgriffier, dus nu maar hopen dat ze het 29 september op haar heupen heeft en de verbinding live tot stand brengt. Dat moet bijzondere regionale staats-tv opleveren.\n\nEven een beetje achtergrond. De nieuwe Rotterdamse coalitie accepteert 500 vluchtelingen. Daar zitten de statushouders bij. Leefbaar weet dondersgoed wat inclusief betekent. Dus geen 501 en ook geen onderscheid. Zoals de VVD en D66 bij de coalitieonderhandelingen met rooie vlekken in hun nek de éénbaansroute op de ’s Gravendijkwal verdedigden om ongestoord aan de Parkhaven op stand te kunnen bouwen, was dat voor Leefbaar de 500-limiet voor de opvang van vluchtelingen. Iedereen bij die partij zit ook verplicht op Deense les.\n\nNu komt het.\n\nDe regering, VVD, D66, CDA en al hun kakkers, die hun slechte geweten hebben afgekocht, willen 3000 vluchtelingen in Rotterdam. Kuzu – als hij in Den Haag werkt - het liefst zelfs meer. Eigenlijk zoveel mogelijk, want 30 oktober staat z’n boezemvriend alweer op de grens van Marokko en Mali.\n\nMaar Kuzu werkt ook in Rotterdam, want hij heeft twee banen. En in Rotterdam moet hij voor zo min mogelijk pleiten, anders dondert de coalitie in elkaar. Ingewikkelder kan ik de verkleedpartij niet voor u maken. De coalitie in Rotterdam bestaat uit vier partijen en er is maar één die op dit onderwerp de dienst uitmaakt. Zelfs D66 en VVD moeten pootjes geven. Kijken dus! (*)\n\nIk kijk thuis, want op de perstribune in het stadhuis mag je niet hardop lachen.\n\n(*) 29 september, omdat de griffie het morgen niet wil - https://gemeenteraad.rotterdam.nl/",
    "Reisleider": "Op 1 augustus vertrok het eerste graanschip uit Odessa naar Libanon met 26 miljoen kilo mais, wat van levens­belang was, gezien de grote voedsel­tekorten daar. In een column op De Correspondent las ik dat Nederland ook veel mais uit Oekraïne importeert, vier miljard kilo per jaar, om miljoenen kippen te voeren die we vervolgens exporteren. ‘We onthouden de Libanees tien broden om ze er een kippetje voor terug te bieden’, aldus het artikel. In de reacties ­onder het artikel stond de vraag: moeten we van de schrijver nu alleen maar mais gaan eten?",
    "Geslaagde Veteranendag voor veteranen uit IJsselgemeenten": "Ter gelegenheid van lokale Veteranendag genoten veteranen vanavond met elkaar van een bijzonder geslaagd concert in het Isala Theater. De muzikanten van het Orkest Koninklijke Marechaussee traden op voor de veteranen van de gemeenten Capelle aan den IJssel, Krimpen aan den IJssel en Zuidplas.\n\nHet orkest speelde een gevarieerd muziekprogramma\n\nDe 50 professioneel opgeleide muzikanten van het Orkest Koninklijke Marechaussee, onder leiding van chef dirigent kapitein Peter Kleine Schaars, zorgden voor een gevarieerd concertprogramma. De veteranen luisterden onder andere naar fanfaremuziek, maar ook naar moderne muziek. Vooraf genoten de veteranen met elkaar van de ‘blauwe hap’. Na afloop was er gelegenheid om met elkaar na te praten.\n\nVeteranenvlag wapperde de hele dag bij het raadhuis\n\nIn de vroege ochtend van de lokale Veteranendag hebben Krimpense veteranen samen met burgemeester Vroom de veteranenvlag gehesen aan het Raadhuisplein. Burgemeester Vroom: “De vlag staat symbool voor alle veteranen die namens het Koninkrijk hebben gediend in een of meerdere onderdelen van de krijgsmacht. De vlag staat voor verbondenheid en waardering van alle veteranen, zonder onderscheid. Het hijsen van de vlag is een eerbetoon aan alle militairen die zijn ingezet in dienst van de vrede, nu en in het verleden.”\n\nHijsen Veteranenvlag 2022 – Foto: Wijntjes Fotografie\n\nDe veteranendag is een blijk van waardering voor de veteranen\n\nVeteranen verdienen onze waardering. Waardering voor de Tweede Wereldoorlog-,Indië-, Nieuw-Guinea- en Korea-veteranen, maar ook voor de jongere veteranen die zijn ingezet bij internationale vredesmissies zoals in Libanon, Cambodja, de Balkan, Irak, Afghanistan, Mali en nog zoveel meer.\n\nStichting Veteranen Krimpen is actief in onze gemeente\n\nDeze stichting bevordert de saamhorigheid tussen de veteranen onderling en organiseert diverse activiteiten. Niet alleen voor de veteranen zelf, maar ook voor de inwoners. Wilt u meer informatie? Kijk dan op www.veteranenkrimpen.nl. Hier leest u ook de verhalen van Krimpense veteranen over hun missies.",
    "Syrië: rapport onthult gruwelijke details over de ‘zoutkamers’ van Assad": "In een rapport over de beruchte Sednaya-gevangenis in Syrië doen Syrische ex-gedetineerden voor het eerst gedetailleerd een boekje open over het bestaan van ‘zoutkamers’ waarin lijken werden bewaard. Het Assad-regime gebruikte de kamers als conserveerplek om de ‘industriële schaal van het doden’ bij te kunnen houden, meldt het Franse persbureau AFP.\n\n\n\n\n\nAbdo (30, vluchteling in Oost-Libanon) was vol verbazing toen hij in een kamer vol met zout werd gegooid in 2017. Zijn eerste gedachte: ‘Ze hebben zoveel zout, maar deden helemaal niks in ons eten.’ Hij zat toen al twee jaar gevangen in Sednaya.\n\n‘Toen stapte ik op iets kouds. Het was iemands been.’ Hij zag een gemergeld en half verbrand lijk en kwam er nog twee tegen.\n\nVolgens de Vereniging voor Gedetineerden en Vermisten in de Sednaya Gevangenis, dat het rapport heeft geschreven, zijn er tenminste twee van zulke zoutkamers in Sednaya. Meer dan honderdduizend mensen zijn er sinds 2011 in de Syrische gevangenissen gestorven. Dat is een vijfde van het totale aantal doden in de Syrische oorlog, aldus het Syrische Observatorium voor de Mensenrechten.\n\n\n\n\n\nVolgens de vereniging gaan de zoutkamers terug tot 2013, een van de dodelijkste jaren van het conflict. Ze zijn ontstaan om het ‘geïndustrialiseerde tempo van het doden’ bij te houden.\n\n‘De lijken gingen pas twee tot vijf dagen na overlijden naar een zoutkamer. Ze bleven daar totdat er genoeg lijken waren om een vrachtwagenlading te vullen. De volgende stop was dan het militaire ziekenhuis, om doodscertificaten op te halen. Daarbij werd vaak ‘hartfalen’ als doodsoorzaak genoteerd. Daarna werden ze massaal begraven.’\n\n‘De zoutkamers waren bedoeld om de lichamen te conserveren, de stank te onderdrukken, en om de beveiliging en gevangenispersoneel te behoeden voor bacteriële infecties. Sednaya heeft op een industriële schaal de dood geproduceerd. Het regime wilde dat Sednaya een zwart gat werd, dat niemand er ooit iets van zou afweten. Dit rapport laat dat niet gebeuren’, aldus de directeur van de vereniging.\n\nHet is onduidelijk of de zoutkamers nu nog steeds bestaan.\n\nSednaya is slechts één van de vele complexen waar dissidente Syriers, vaak voor onbepaalde tijd, werden vastgehouden en ook werden gemarteld en geëxecuteerd. Het gaat hier om kampen die zijn verspreid over het hele land. De Turks-Nederlandse professor Ugur Ümit Üngör (NIOD), die onderzoek doet naar grootschalig geweld, maakte eerder de vergelijking met het goelagstelsel in de Sovet-Unie.",
    "‘Iran zou beter focussen op corruptie dan op hidjab’": "‘Dood aan de dictator’, roepen Iraanse betogers na de dood van de 22-jarige Mehsa Amini, die mishandeld werd door de zedenpolitie. De hevige protesten zijn een symptoom van de economische malaise en toenemende secularisering in Iran.\n\nAl sinds 1979 is in Iran het verplicht dragen van de hoofddoek (hidjab) voor vrouwen vanaf negen jaar een pijler van de islamitische revolutie. Maar wat 43 jaar geleden nog afdwingbaar was, is dat vandaag ...",
    "Franse runderen zijn na bijna drie weken ronddobberen voor de Algerijnse kust weer terug (om afgemaakt te worden)": "Frans slachtvee. De Franse stieren die naar Algerije waren verscheept om daar halal geslacht te worden, mochten daar niet aan land worden gebracht. Beeld ANP / AFP\n\nDat ontstond toen de dieren twee dagen later aankwamen in de haven van Algiers, melden de Franse dagbladen Libération en Le Monde. De exportcertificaten van drie runderen vermeldden dat zij dragers zijn van de koeiengriep, een besmettelijke luchtweginfectie. Volgens de Franse autoriteiten is dat een fout; de kalveren zijn allemaal ingeënt en gezond, bezweert het Franse ministerie van Landbouw. Maar het lukte de Fransen niet hun Algerijnse collega’s daarvan te overtuigen. Zij ontzegden de stieren de toegang tot het Algerijnse vasteland.\n\nDe vrees voor de verspreiding van dierziekten leidt vaker tot een ware odyssee van levend vee. Vorig jaar zwierven twee Spaanse schepen met in totaal ruim 2.600 runderen drie maanden op zee nadat zowel Turkije als Libië weigerde ze toe te laten.\n\nAls het aan het Europees Parlement ligt, komt er snel een einde aan de wekenlange rondzwervingen. Begin dit jaar riepen Europarlementariërs de Europese Commissie op om uiterlijk in 2023 met een actieplan te komen om het vervoer van levende dieren zoveel mogelijk te vermijden. Ook wil het Parlement dat de Commissie een EU-commissaris voor dierenwelzijn benoemt.\n\nHoge temperaturen\n\nHet Parlement kwam tot die oproep nadat een commissie 18 maanden lang onderzoek had gedaan. Daaruit bleek dat de EU-regels voor het vervoer van dieren binnen de EU lang niet altijd worden nageleefd. Zo vindt het vervoer soms plaats bij extreem hoge temperaturen en maken dieren lange reizen.\n\nVoor het vervoer van levende dieren naar landen buiten de EU heeft de EU geen controlesysteem. Nederland pleit in de EU voor een EU-breed verbod op het langeafstandsvervoer van vee, over land of over zee, naar derde landen. Eerder schortte Nederland vervoer over land in 2020 tijdelijk op, omdat de rustplekken in niet-EU landen vaak niet op orde bleken. Transport via zee en via het vliegtuig ging toen nog wel door; op zee en in de lucht bestaan namelijk überhaupt geen rustplaatsen, was de redenatie. Inmiddels is alle veetransport naar buiten de EU weer hervat.\n\nMaar precieze cijfers over de huidige export van levend Nederlands vee over zee bestaan niet. ‘Het is lastig inzicht te krijgen in het fenomeen’, zegt Anne Hilhorst, directeur van dierenrechtenorganisatie Wakker Dier. ‘Deze zeetransporten naar niet-EU-landen zijn het afvoerputje van de vee-export.’\n\nUit cijfers die RTL Nieuws vorig jaar opvroeg bij de Nederlandse Voedsel- en Warenautoriteit (NVWA) bleek dat in een klein jaar tijd zo’n 2.750 Nederlandse runderen per schip werden vervoerd naar niet EU-landen. Dierenwelzijnorganisatie Eyes On Animals concludeerde eerder aan de hand van oormerken op videobeelden dat Nederlandse runderen in slachthuizen in Libië en Libanon belanden.\n\nDe Franse stieren zijn inmiddels terug in Frankrijk, maar op het bord van de consument zullen zij niet belanden. Na wekenlang ronddobberen wachten hen vernietiging. In de Algerijnse haven zijn de runderen namelijk gevoerd met Algerijns hooi. Een risico, vinden de Franse autoriteiten: in Algerije gaat het zeer besmettelijke mond- en klauwzeervirus rond.",
    "Veteraan Van Hooff krijgt draaginsigne": "Veteraan Van Hooff krijgt draaginsigne\n\nTon van Hooff uit de gemeente Maashorst heeft op de lokale veteranendag het draaginsigne gewonden (DIG) ontvangen. De erkenning is bedoeld voor militairen en veteranen die onder oorlogsomstandigheden lichamelijk of psychisch gewond zijn geraakt.\n\nVan Hooff was 35,5 jaar militair en later beroepsmilitair. Hij werd meerdere keren uitgezonden, naar Libanon, Bosnië en Herzegovina en Afghanistan. \"Het insigne is een zichtbaar teken van respect en dank aan hen die tijdens oorlogen of vredemissies lichamelijk of geestelijk gewond zijn geraakt\", legt burgemeester Paul Rüpp uit, die de uitreiking deed.\n\nSinds 1990 is het insigne aan ruim 5000 veteranen toegekend. Dat is minder dan een procent van alle Nederlandse militairen die tijdens oorlogen en vredesmissies zijn ingezet. Het zilveren, kruisvormige insigne bestaat uit een horizontale balk met een Latijnse spreuk die 'gewond, maar niet verslagen' betekent. Rüpp: \"Ik heb de hoop uitgesproken dat dit voor Ton van Hooff ook zo voelt.”"
}