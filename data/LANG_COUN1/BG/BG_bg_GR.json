{
    "Ердоган призовава Гърция да се въздържа от провокации": "Президентът на Турция Реджеп Ердоган призова Гърция да се въздържа от провокативни действия, като критикува Атина за ескалацията на напрежението в Егейско море, пише \"Дейли сабах\".\n\nГоворейки след заседание на кабинета в столицата Анкара в понеделник, Ердоган каза, че Турция следи провокативните действия на Гърция. Той отбелязва, че Гърция е \"въвлечена в блато с натрупване на военни сили\".\n\nЕрдоган повтори, че Гърция не е на нивото на Турция и не е равностойна нито политически, нито икономически, нито военно.\n\n\"Гръцки длъжностни лица, които използват политиката за политическа изгода, ще бъдат държани отговорни\", каза Ердоган, добавяйки, че натрупването на чуждестранни военни в цялата страна трябва да безпокои гърците, а не Турция.\n\nГърция разположи бронирани превозни средства на островите в Егейско море.\n\nСпоред информация, получена от източници за сигурност, безпилотни летателни апарати на турските въоръжени сили, изпълняващи полети в Егейско море, са засекли движение и са установили, че два гръцки десантни кораба са на път за Лесбос и Самос.\n\nСтана ясно, че въпросните кораби са доставили 23 тактически колесни бронирани машини на Лесбос и 18 тактически колесни бронирани машини на Самос. Трябва да се отбележи, че бронираните превозни средства са сред превозните средства, изпратени до пристанище Александруполис от САЩ.\n\nТурски източници по сигурността посочват, че оръжия, дарени от САЩ, са поставяни на островите и оценяват това като агресивни действия на Гърция, която е съюзник в НАТО, като противоречащи на международното право, духа на съюза и като \"недопустими\" срещу призивите за диалог и добросъседство.\n\nЕрдоган каза също, че е обърнал внимание на посредническата роля на Турция в миграционната криза, доставката на зърно в кулоарите на Общото събрание на ООН в Ню Йорк миналата седмица.\n\nТурски официални лица издадоха демарш на гръцкия посланик в Анкара Христодулос Лазарис в понеделник, протестирайки срещу присъствието на бронирани части на островите Хиос и Лесбос в източно Егейско море, пише \"Катимерини\".\n\nЛазарис е извикан в турското външно министерство, където Турция поиска Гърция да прекрати предполагаемите \"нарушения на островите и да възстанови демилитаризирания им статут\", според Анадолската агенция.\n\nТурските власти протестираха и пред посолството на САЩ в Анкара, тъй като въпросните машини са американски.\n\nГръцкият посланик побърза да отхвърли всички турски претенции, заявявайки, че те не отговарят на международното право, според дипломатически източници, с които \"Катимерини\" разполага. Според тези източници Лазарите посочиха, че гръцката позиция по въпроса е изложена в двата документа, изпратени до генералния секретар на ООН Антониу Гутериш.\n\nСъобщава се също, че посланикът е заявил, че не Гърция заплашва Турция с постоянен повод за война, нито е концентрирала голям транспортен флот в района. Той също така отбеляза, че Турция продължава да поставя под въпрос гръцкия суверенитет, като продължава да нарушава гръцкото въздушно пространство и прелита над гръцка територия.\n\nИ накрая, същите дипломатически източници подчертават, че Гърция напълно изпълнява условията, определени от Договора от Лозана.",
    "Вносът на дърва от България спрял, Гърция видя голямо поскъпване": "Липсата на дървесина за огрев доведе до голям скок на цените в Гърция, съобщи БНР.\n\n\n\nГърция не може да покрие търсенето на вътрешния пазар. До този момент страната разчиташе на вноса от България.\n\n\n\nТърговци на едро обясняват, че този внос е бил прекратен.\n\nОбясняват, че у нас две фирми имат монопол над търговията и продават на много висока цена.Голямо е търсенето в Северна Гърция. Правителството в Гърция започна действия по темата.Раздават се безплатно дърва на жителите във високите региони. Очаква се и таван на цените.Предстои диалог по темата.",
    "Гърция обвини ЕС в липса на солидарност в приемането на мигранти": "Мнозинството от държавите членки им липсва желание да дадат своя принос, смята гръцкият министър по въпросите на миграцията Нотис Митаракис\n\nГръцкият министър по въпросите на миграцията упрекна партньорите си от Европейския съюз (ЕС) за нежеланието им да споделят тежестта по приемането на мигрантите, влизащи в блока, пише БГНЕС.\n\nСтраната от години е на предната линия на нелегалната миграционна вълна, която засяга южните държави от ЕС, като много мигранти пристигат на нейните острови в Средиземно и в Егейско море.\n\nПрез юни министрите по миграцията на ЕС решиха да създадат доброволен механизъм, предназначен за преразпределяне на мигрантите от първата им дестинация към други членове на 27-членния блок, за да се облекчи тежестта върху държавите на първа линия.\n\nГръцкият министър по въпросите на миграцията Нотис Митаракис обаче заяви в понеделник, че е \"разочароващо\", че другите държави от ЕС са предложили само 1017 места за преместване досега, като добави, че сред \"мнозинството\" от членовете липсва \"желание\" да дадат своя принос.\n\n\"Трябва да има симетрия между отговорността, поета от първите приемащи държави, и солидарността, която всички държави от ЕС трябва да проявят\", заяви министърът на пресконференция в Атина.\n\nЗасегнатите южноевропейски държави - Гърция, Испания, Италия, Малта и Кипър - очакват около 160 000 души да пристигнат на бреговете им тази година, добави Митаракис.\n\nС дългата си сухопътна и морска граница с Турция, Гърция е ключова дестинация за хора, бягащи от бедност и конфликти, откакто през 2015 г. започна острата миграционна криза. Тя често осъжда липсата на солидарност от страна на ЕС.\n\nКонсервативното правителство на министър-председателя Кириакос Мицотакис прилага строга гранична политика от 2019 г. насам, като запечата гръцко-турската граница и значително намали броя на пристигащите мигранти.\n\nНеправителствени организации и медийни публикации обвиняват правителството в незаконно изтласкване на мигранти към Турция и погазване на човешките права, което Атина винаги е отричала.",
    "Гърция продължава да въоръжава островите в Егейско море...": "Официален Сайт на Турското Радио и Телевизия. Тази страница съдържа материали,чиито авторски права принадлежат на информационните агенции Anadolu Ajansı (AA), Agence France-Presse (AFP), Associated Press (AP), Reuters, Deutsche Press Agentur (DPA), ATSH, EFE, MENA, ITAR TASS, XINHUA. Материалите и новините не може да се използват и да се копират без разрешение. ТРТ не носи отговорност за съдържанието на външни интернет сайтове.\n\nТРТ Всички права запазени",
    "Шокираща разлика между напитки у нас и в Гърция": "Едва ли някой не е усетил разликата в безалкохолните напитки в Гърция и у нас. Защо е така? Някои си мислят, че е заради ваканционното настроение. Не е само заради това.\n\nГрозната истина излезе след като пловдивчанин показа в редакцията на Plovdiv24.bg два етикета на „Фанта“, произведени от България и Гърция.\n\nШокиращо, в гръцката напитка има четири пъти повече портокалов сок. У нас е 5 процента, в гръцката бутилка – 20 процента.\n\nИзводите са ясни – или гърците са по-претенциозни, или както винаги, у нас всичко е втора категория.\n\nОще по-лошото е, че тази разликата е очевадна навсякъде в Европа, не само в Гърция.",
    "Гърция питала как България се справя с мигрантския натиск": "България се справя добре на фона на засиления мигрантски натиск и затова подкрепата за присъединяването ни към Шенген расте, обяви пред Би Ти Ви министърът на вътрешните работи Иван Демерджиев.\n\n\"Има две държави на пътя на мигрантския натиск - България и Гърция, и фактът, че гръцкият министър ме покани на среща миналата седмица, именно за да споделим опит как ние се справяме с отблъскването на мигрантския натиск, да търси съдействие, ме карат да вярвам, че ние се справяме добре\", подчерта той.\n\nТой изтъкна още, че България има успех при разкриването на престъпни групи, занимаващи се с нелегалния трафик на мигранти. Министърът признава, че над тази незаконна дейност има полицейски чадър, защото тя не би могла да съществува в този обем без такава подкрепа.\n\nПолицейската подкрепа за трафиканти на хора е на различни нива - от обикновени служители до директори на районни управления. Работи се по 4-5 случая, за които има доказателства, уточни Демерджиев.\n\nЦелия разговор с него гледайте във видеото.",
    "Дендиас: Гърция и Турция биха могли да уредят различията си, ако Анкара подпише Конвенцията на ООН по морско право": "Гърция и Турция биха могли да уредят различията си, ако Анкара подпише Конвенцията на ООН по морско право (UNCLOS), каза външният министър Никос Дендиас пред Kathimerini.\n\nВ интервю за списанието GG на вестника Дендиас заяви още, че наистина би се радвал да види решение на двустранните спорове.\n\n„Такова решение би било напълно възможно, ако Турция приеме UNCLOS“, каза още той.\n\nДендиад обърна внимание на споразумението за морските граници на Гърция с Италия и Египет, като коментира, че Атина „наистина е счупила стъклен таван, подписвайки двете споразумения, без да вдига много шум“.",
    "Фон дер Лайен пристига в България за откриването на интерконектора с Гърция": "Председателят на Европейската комисия Урсула фон дер Лайен ще посети България в събота за откриването на връзката между газопроводите на нашата страна и Гърция, съобщи говорител на ЕК, цитиран от БТА.\n\nТой отбеляза, че Фон дер Лайен ще бъде у нас по покана на президента Румен Радев.\n\nПрез газовата връзка ще може да преминават по 3 милиарда кубически метра газ на година.\n\nОбщата стойност на съоръжението е над 240 млн. евро, от които ЕК предостави безвъзмездно на България през 2010 г. за предпроектни проучвания 45 млн. евро и още 35 млн. евро по оперативна програма. Европейската инвестиционна банка кредитира строежа със 110 млн. евро.",
    "АНА-МПА: Гърция, Италия, Белгия и Полша изпратиха писмо до Европейската комисия относно тавана на цените на природния газ": "Гърция, Италия, Белгия и Полша, изпратиха писмо до Европейската комисия преди срещата на министрите на енергетиката на ЕС в петък относно предложеното ограничение на цените на природния газ, предаде специално за БТА гръцката агенция АНА-МПА.\n\nСпоред чернова, видяна от АНА-МПА, в писмото се посочва, че таванът може да бъде проектиран по такъв начин, че да гарантира сигурността на доставките и свободния поток в Европа, като в същото време отговаря на общата цел за намаляване на търсене на природен газ. Досега 11 държави подкрепят това.\n\nОсвен четирите страни членки на ЕС, изпратили писмото (които осъществиха координацията и приемането на обща линия), подкрепа изразиха Румъния, Малта и други, макар и с известни модификации. Обсъждането на предложенията все още продължава и може да има промени.\n\n(Това е новина от деня в Гърция, избрана от агенция АНА-МПА за публикуване от БТА съгласно споразумението за обмен на информация и професионално сътрудничество, което предвижда всеки ден националните информационни агенции на България и Гърция да си разменят директно избрана от другата агенция новина на деня от съответната страна, а другата агенция да я публикува на своя интернет сайт без промяна с изрично посочване и цитиране на партньора й като източник.)",
    "Гърция и фаталната диета": "Не можем да произвеждаме добри новини от лоши практики, казваше някога Едуард Мъроу - един от най-забележителните журналисти в историята и човекът, разобличил макартизма. Но през август Европейската комисия се опита да направи именно това. В началото на месеца еврокомисарите Паоло Джентилони и Валдис Домбровскис изпратиха писмо до гръцкия министър на финансите Христос Стайкурас, с което потвърждават, че комисията няма да удължава специалния мониторинг върху Гърция след изтичането му на 20 август*. \"Гърция се връща към европейската нормалност и вече не е изключението в еврозоната\", коментира в отговор Стайкурас, а някои близки до комисията наблюдатели окачествиха този ход като \"края на гръцката криза\" след 12 години. Гърция \"изпълни голямата част от ангажиментите си\", отблеляза Джентилони, и \"постигна ефективно прилагане на реформите\" въпреки усложненията от Covid-19 и войната в Украйна.\n\n\n\n\n\n\n\n\n\n\n\nЕВРОКОМИСИЯТА И ЕЦБ ИМАТ остра нужда да произведат добри новини на фона на тоталния провал на първата в осигуряването на единна европейска енергийна политика в отговор на кризата в Украйна, и на закъснелите и половинчати мерки на втората за противодействие на инфлацията. Но дали наистина краят на мониторинга върху Гърция е добра новина? И наистина ли това е \"краят на гръцката криза\"?\n\nНе могат да се отрекат жертвите, които обикновените гърци понесоха в името на \"затягането на коланите\" и реформирането на икономиката. Не може да се отрече и предсрочното изплащане на заемите от МВФ от страна на гръцкото правителство, както и отпадането на капиталовия контрол. Сега Джентилони отбелязва като успехи ръста на икономиката, който се очаква да достигне 3.5% през 2022 и 3.1% през 2023, и \"приятната изненада\" с бюджетния дефицит за 2021, който бе само 5.5% при очаквани над 7%. Но важният въпрос е другаде: дали след 12-те години безмилостни, налагани от \"Тройката\" мерки Гърция е по-добре, отколкото беше в началото на кризата?\n\nКАКВО ГОВОРЯТ ЧИСЛАТА? През първата четвърт на 2010, когато държавният дълг на Гърция бе окачествен от европейските партньори като катастрофално висок, той се равняваше на 147.5% от националния Брутен вътрешен продукт (данни на Eurostat). Дванайсет години по-късно, след \"успешно проведените реформи\", той е... 189.3% от БВП. Независимо, че междувременно методиката за измерване на брутния продукт бе променена и той е вече значително по-висок. Излиза, че наложените от европейските партньори сурови мерки на практика са увеличили \"катастрофално високия\" гръцки дълг с още над 50% от БВП (само за сравнение, целият държавен дълг на България към април 2022 е едва 22.9 % от БВП).\n\nВ абсолютна стойност гръцкият дълг в началото на 2010 е бил 311 милиарда евро, а в началото на 2022 е вече почти 358 милиарда евро. Отново за сравнение, дългът на България е 16.2 милиарда евро. Eто ви и още две любопитни числа: през 2000 година, точно преди Гърция да влезе в еврозоната, дългът й е бил 139.5 милиарда евро (105% от БВП). Пет години след влизането в еврозоната вече е 214 милиарда.\n\n\n\n\n\n\n\n\n\n\n\nАКО РАЗДЕЛИМ ДНЕШНИЯ ПУБЛИЧЕН ДЪЛГ на България на нейното население - икономистите не обичат такова представяне, но всъщност то дава доста по-ясна представа от повечето други - тогава на всеки българин днес се пада дълг от 2 485 евро. Ако разделим гръцкия дълг на гръцкото население според преброяването от 2021, на всеки мъж, жена и дете в страната се пада да дължи по 34 283 евро и 70 цента. А демографската перспектива на Гърция не е добра, меко казано. Доскоро населението на страната нарастваше с постоянни темпове. Но относителното забогатяване през 90-те намали раждаемостта, а кризата и наложените от Тройката мерки прогониха стотици хиляди гърци в чужбина след 2010. Преброяването през 2021 е първото в новата история на страната, което отчита спад в населението - почти 400,000 души спрямо 2011. През 1980 година средната възраст на гърците е била 33 години. През 2020 по данни на ООН средната възраст е вече 45.6 години - петата най-висока в света след Япония, Италия, Португалия и Германия. Дори в България, жертва на необикновено мощна емиграция през последните три десетилетия, средната възраст все още е малко по-ниска - 44.6 години.\n\nНЕЩАТА ИЗГЛЕЖДАТ ОЩЕ ПО-ЯСНО, ако пресметнем дълга само спрямо броя на работещите. За последното десетилетие в Гърция те също са намалели с близо 400,000 души и вече са 4.66 милиона. На всеки от тях се падат по 76 689 евро дълг. А прогнозите сочат, че през 2030 работната сила на Гърция ще е не повече от 4.53 милиона души. Броят на работещите намалява, броят на пенсионерите ще се увеличи драматично с пенсионирането на поколенията от 60-те години. А гръцката пенсионна система, въпреки безмилостното окастряне напоследък, си остава доста щедра на фона на съседните държави. Очевидно е, че перспективите за изплащане на дълга от самите гърци не са особено добри. Вярно е, че през първото тримесечие на 2022 Гърция е страната в ЕС с най-голямо понижение на публичния си дълг - с цели 4% от БВП спрямо първото тримесечие на 2021. Но Гърция бе и страната, която увеличи най-много дълга си покрай Covid-кризата: в края на 2020 той бе с цели 25 пункта по-висок, отколкото в края на 2019, така че сегашното понижение не е кой знае каква утеха.\n\nНЕ Е СЪВСЕМ ЧЕСТНО ОБАЧЕ да разпределяме гръцкия дълг на гръцките граждани. Те имат много малък принос за натрупването му. Още след 2010 някои гръцки икономисти и журналисти се опитаха да подчертат това. Немалко от тях дори призоваваха дългът да се обяви за неизискуем, тъй като реално не е усвоен от гръцкото население - така, както бе направил Еквадор няколко години по-рано. Тогава това мнение не спечели много симпатии - първо, защото световните медии услужливо рисуваха картината на безгрижните гърци, които живеят охолно с пари назаем и после отказват да ги връщат; и второ, защото гръцките дългове все пак бяха направени не от диктатори и тирани, а от демократично избираните - и преизбирани - правителства на династиите Папандреу, Караманлис и Мицотакис. Последната дори и сега е на власт чрез Кирякос Мицотакис. Днешният гръцки премиер е син на Константинос Мицотакис, който бе премиер в началото на 90-те, праплеменник на Елефтериос Венизелос, най-влиятелния гръцки политик от първата половина на ХХ век, и брат на Дора Бакояни, бивш културен и външен министър и кмет на Атина (в момента кмет на гръцката столица е синът на Дора, Костас Бакоянис).\n\nДНЕС ОБАЧЕ ИМАМЕ ДОСТА УБЕДИТЕЛНИ доказателства, че обикновените гърци нямат особен принос за натрупването на дълга. Нито пък са видели нещо от стотиците милиарди, които бяха принудени да заемат след това като \"спасителни траншове\".\n\nИзследване на Европейското училище за мениджмънт и технологии в Берлин показа, че от първите две спасителни програми, на нетна стойност 216 милиарда евро, само 9.7 милиарда са стигнали до гръцката хазна или пряко до гръцката икономика. Остатакът е бил използван за разплащания с МВФ, погасяване на лихви, рекапитализация на банки и различни стимули за инвеститорите. \"Нека сме наясно: почти нищо от огромните купчини пари, дадени назаем на Гърция, всъщност са стигнали до страната\", писа нобеловият лауреат Джоузеф Стиглиц в коментар за Guardian. Основната част от парите са отишли като плащания към кредиторите от частния сектор - \"включително германски и френски банки\", подчерта Стиглиц.\n\n\n\n\n\n\n\n\n\n\n\nЕТО ГО РАЗКОВНИЧЕТО към внезапно порасналия дълг. Допреди влизането в еврозоната Гърция, както и други страни от Южна Европа като Испания, живееше при лихви от около 14%. Това поддържаше кредитирането в разумни граници, а гръцката централна банка можеше да контролира банковия сектор и да гарантира, че печалбите на местната банкова система няма да изтекат в чужбина. Горе-долу такава е ситуацията в България в последните години (освен че лихвите в глобален мащаб бяха много по-ниски).\n\nНо после Гърция влезе в паричния съюз, лихвите паднаха четири до шест пъти, а контролът върху банковите капитали премина във Франкфурт. Търговските банки от Германия, Франция и други северноевропейски страни буквално се втурнаха към Южна Европа и започнаха да раздават заеми едва ли не насила. \"Въвеждането на еврото отвори широко шлюзовете за притока на германски капитали и стоки към периферията на Европа\", подчертава Янис Варуфакис, бившият гръцки финансов министър, който единствен се опита да се бори срещу Тройката.\n\nЗа броени години гръцкият дълг се утрои. Публичният дълг на Испания, който през 1999 бе около 350 милиарда евро, още през 2013 надхвърли трилион, а днес е 1.45 трилиона евро - скок от 315% в сравнение с епохата отпреди еврозоната (любопитно е, че дългът на Швеция и Дания, които не са в еврозоната, за същия период се е покачил съответно с 41 и 18% - и в двата случая по-малко от инфлацията).\n\nПО ДАННИ НА BLOOMBERG германските банки са отпуснали над 704 милиарда евро кредити в Гърция и останалите южноевропейски страни до 2009 година. Само двете най-големи френски банки са отпуснали 477 милиарда евро в същото направление. Във всеки друг сектор на икономиката алчното и сляпо за рисковете поведение си е за сметка на частните инвеститори. Но не и тук: германските и френските банки бяха спасени от собствените си грешки с цената на нов публичен дълг. Днес обаче тежестта от тази късогледа политика пада не само върху гръцките граждани, но и върху цялата еврозона. И върху централните банки, които, както отбеляза наскоро прочутият икономист Нуриел Рубини, сега са в \"дълговия капан\". \"Всеки опит да нормализират паричната политика ще предизвика скок в цената на обслужването на дълга, което ще доведе до масови фалити, каскадна финансова криза и срив на реалната икономика\", подчерта Рубини. Според него епохата на Голямото удържане, характерна с ниска инфлация, висок растеж и меки рецесии, е вече приключила. Сега идва ерата на Голямата стагфлация - с висока инфлация, нисък растеж, висок дълг и потенциал за жестоки рецесии. А ЕЦБ е в ситуация без печеливш изход: както каза Варуфакис в един коментар за Project Syndicate, централната банка ще бъде \"прокълната, ако увеличи лихвите значително (защото това ще накара Италия и други да изгърмят), и прокълната, ако не го направи (защото така ще освободи неудържима инфлация)\". Изглежда очевидно, че натрупването на лоши практики е достигнало пределната си точка и не може да продължава повече. Нито пък от него могат да се произвеждат добри новини - било за Гърция, било за Европа като цяло.",
    "Апартаментите в Гърция поскъпват": "Апартаментите в Гърция са поскъпнали с 9,4% през второто тримесечие на 2022 г. на годишна база, показват данни на Централната банка на Гърция.\n\nПрез първото тримесечие увеличението е било подобно – с 9,3%, а през 2021 г. – със 7,5%.\n\nНовите апартаменти поскъпват повече от старите, показват още данните. За година увеличението за новите жилища е с 10,5% , а за старите (над пет години) – с 8,7%.\n\nЗа сравнение през първото тримесечие на 2022 г. е отчетен ръст на цените на новите апартаменти с 10,4%, а на старите – с 8,5% на годишна база.\n\nПрез 2021 г. средният годишен ръст на цените е съответно 8% и 7,1% за новите и старите апартаменти.\n\nВ края на юни най-много са поскъпнали апартаментите в Атина – с 10,9%, в Солун – с 10,4%, в други градове – 8,9%, а в другите райони на Гърция повишението на цените е с 6,3%.\n\nЗа последните четири години цeнитe в paйoнa нa Aтиĸa ca се повишили с 44,6%, в Coлyн – c 32,2%, а в дpyгитe гoлeми гpaдoвe – с 18,6%. Въпреки това повишение цeнитe в мoмeнтa ca eдвa 18% пo-ниcĸи oт нaй-виcoĸaтa cи cтoйнocт oт 2008 гoдинa нacaм.",
    "Турция и Гърция в спор кой на кого е враг": "Турция осъди изказванията на гръцкия премиер Кириакос Мицотакис, който обвини Анкара, че подкопава мира и стабилността в региона на Източното Средиземноморие и играе \"дестабилизираща роля\", съобщава \"Ройтерс\".\n\nПо време на обръщението си пред Общото събрание на ООН Мицотакис се обърна и директно към турския народ с думите: \"Гърция не представлява заплаха за вашата страна. Ние не сме ваши врагове, ние сме съседи\".\n\n\"Управляващите в Турция явно имат странна мания по отношение на моята страна. Те заплашват, че Турция ще дойде някоя нощ, ако реши. Това е езикът на агресор\", изтъкна още той.\n\nДългогодишното напрежение между двете страни се изостри наскоро. Този месец Гърция се оплака на НАТО и ООН заради \"подстрекателската\" реторика та Турция.\n\n\"За съжаление тази реч (на Мицотакис) е поредният пример за изопачаване на фактите и враждебно изказване срещу Турция. Ролята на Турция в нейния регион и извън него е добре оценена от международната общност\", отбеляза турската делегация в Общото събрание на ООН.\n\nДвете държави - съюзници в НАТО, но исторически врагове - са в конфликт от десетилетия по редица въпроси, включително за това къде започват и свършват техните континентални шелфове, относно енергийните ресурси, полетите над Егейско море, статута на демилитаризираните острови и разделения Кипър.\n\nТурската делегация в ООН заяви, че Анкара не оспорва териториалната цялост или единството на Гърция и определи това като \"фалшива пропаганда\".\n\n\"Турция обаче предизвиква Гърция да влезе в честен и съдържателен диалог в съответствие с международното право, за да се справи не с един, а с всички правно взаимосвързани спорове в Егейско море\", посочва се в нейното изявление.\n\nТурският президент Реджеп Тайип Ердоган обвини Гърция тази седмица в \"престъпления срещу човечеството\", имайки предвид отношението й към бежанците.",
    "Колко емоции се побират в 1 600 евро за летуване в Гърция": "https://blitz.bg/analizi-i-komentari/kolko-emotsii-se-pobirat-v-1-600-evro-za-letuvane-v-grtsiya_news910986.html Blitz.bg\n\nНад 30 градуса в първите дни на октомври. Прогноза, която ясно казва: Лятото не иска да си тръгне.\n\nПоследни мигове в градусово изражение. След тях, все повече вниманието ще е насочено към тежките реалности, които ще поднесат есента и зимата. Инфлация, енергийна и очертаваща се политическа криза с всичките произтичащи от това последствия, пише 24rodopi.com.\n\nЛятото обаче бе завладяващо. Нашенци се отпуснаха сякаш всичко преждеизброено е далечна, паралелна действителност, която няма място в текущото битие. Забавляваха се по начин, по който само те си могат. Дали натрупаните спомени ще бъдат единствената топлина през зимата, все още е въпрос на бъдеще.\n\nЗасега са сувенирите на планината, пясъка и вълните…\n\nОтворени граници и без ковид условности. Едно по-различно и по-приятно лято. Дали Гърция, дали родното Черноморие, нашенци се забавляваха. Дали 3000 лева или 1600 евро за нормална почивка на семейство у дома или зад граница, няма особена разлика за джоба.\n\nГледките бяха различни, усещането също. Едва ли може да се калкулира с точност, но нашенци профукаха милиони за лятната отпуска. Парите нямат значение, миговете са важни, те остават.\n\nРодопчанин се похвали с рекорд през изминалия уикенд. Харч от 9,50 евро за ден на плажа в Гърция. Колко му е? Почти толкова щеше да му излезе само паркингът край пясъчната ивица по родното Черноморие. А обикновено таксата се събира от напомпан остриган тип, който аха да се качи на капака на колата, само и само да те спре и вземе първо парите.\n\nГърция е друга бира.\n\nКато заговорихме за бира. Пет евро за малка бутилка в малък копнеж на плажа. Сянката обаче е цял ден. Това е плажът в Гърция. Сянката „изневерява“, но пък пристига персоналът и започва да копае дупка, за да постави още един чадър. За да ти е кеф.\n\n„В Бургас чадърът струва 1,20 лева на общинския плаж…“. Думи на летовник, избрал мазут и мутри. Няма да спорим. Почивката е въпрос на вкус.\n\nЛетните медийни репортажи все занимаваха хората с цени, опашки, граници.\n\nГраница няма, въпрос на избор.\n\nКръчмите в Гърция са пълни нощно време. „Нямаме персонал, не смогваме“, казва управител на заведение с маси на два метра от морето. В същото време хвърчат сервитьори, а нашенци обикалят и чакат да се освободи маса.\n\nЕдна вечеря?\n\nОктоподи, калмари, скариди, салати, узо на корем, мусака, пържоли, шишчета, гирос… 100 евро. Хлябът и водата не се включват в цената.\n\nВечеря за 6 души, която остава дори за опаковане за хотела.\n\nНакрая те умоляват да те почерпят със сладолед. Няма къде да го поемеш.\n\nВъпреки увеличението на цените от другата страна на „Маказа“, не се усеща толкова. Все пак туристът е важен и бива пощаден. Най-важното е да се прибере доволен и с още по-голям мерак да се върне отново следващото лято. Защо пък не и още следващият уикенд. Професор Рачев прогнозира отлично време и температури. Да не се окаже картинката - пълни плажове, празни урни…",
    "Внимание! Какво става по границите с Гърция и Турция": "Засилен трафик има от граничните пунктове с България, съобщават от гръцката Пътна полиция. Няма задръствания.Българите използват почивните дни за отдих на юг от границата, като предпочитат Халкидики.Оживен е трафикът от български коли в северната част от страната. Част от хотелите отново се напълниха с български туристи, решили да прекарат почивните дни на юг, съобщава БНР.\n\nПредпочитани са близките до границата дестинации. Много туристи пристигнаха с резервации до края на седмицата в Халкидики, съобщават местните хотелиери.\n\nЦените на нощувките и услугите са намалени, което дава възможност за по-малко разходи по почивката.На остров Тасос пристигат български туристи с организирани екскурзии, информират хотелиерите.\n\nБългарите се възползват от сезонното намаление в много магазини и засилиха оборота на търговците, съобщават от Кавала и Комотини.За днес прогнозите са за по-хладно време, но от утре се очаква три дни с температури над 30 градуса и време, подходящо за плаж, според синоптиците.\n\nСъщевременно невиждан наплив от български коли задръсти граничния пункт \"Капитан Андреево\" към Турция, предаде БГНЕС.\n\nВ Деня на независимостта българите масово се отправят към югоизточната ни съседка - кой на пазар, кой на почивка. Чакането на опашката за преминаване на границата е над 2 часа.",
    "Българи са обвинени в Гърция за участие в престъпна група, източвала банкови карти": "Двама българи са обвинени в Гърция за участие в престъпна група. Те бяха арестувани в Солун заради опит за опит за измама с клониране на банкови карти.\n\nСамо в рамките на два дни арестуваните българи са успели да поставят на три банкомата скимиращо устройство, съобщават от полицията в южната ни съседка.\n\nНа трите банкомата, които се намират в три квартала на Солун, разследващите откриха поставена допълнителна клавиатура и камери.\n\nОткраднали са ПИН кодовете на 665 банкови карти, но са задържани преди да ги клонират. В тези сметки е имало над половин милион евро, се допълва в полицейската информация.\n\nДвамата българи са на 51 и 36 години, имената им не се посочват.\n\nПредадени са на прокуратурата в Солун с обвинения за участие в престъпна група и нарушаване на закона за личните данни.\n\nПолицията представи и снимки на намерените у тях още камери и устройства за сваляне на ПИН кодове от банкомати.",
    "Гърция отпуска финансов бонус до 300 евро за почивка на остров Самос": "От програмата могат да се възползват и всички българи в Гърция.\n\nПрограмата Северна Евия – Самос ще бъде отворена отново в понеделник, 26 септември, в 12:00 ч. на обяд чрез vouchers.gov.gr.\n\nЧрез нея заинтересованите могат да кандидатстват за дотация до 300 евро за ваканции на остров Самос и 150 евро в Северна Евия. Това е платформа, чиято цел е да подкрепи финансово туристическата активност в съответните региони.\n\nПодобно на първите три фази, четвъртата фаза на програмата се отнася до издаване на мобилни цифрови дебитни карти, които бенефициентите ще могат да използват за периода до 31-10-2022 за настаняване, кетъринг и местни транспортни разходи в засегнатите по-горе райони.\n\nЗа Северна Евия ще бъдат издадени 2 679 карти от 150 евро (2 000 карти, които бяха предвидени за 4-та фаза със съответното министерско решение и 679 от неизползваното салдо от втората фаза).\n\nЗа Самос ще бъдат издадени 1170 карти от 300 евро (1000 карти, предвидени за 4-та фаза с министерско решение и 170 от неизползваното салдо от втората фаза).\n\nПлатформата vouchers.gov.gr ще остане отворена за четвъртата фаза на програмата от 12:00 ч. на обяд в понеделник, 26 септември, до изчерпване на цифрови дебитни карти, като крайната дата за подаване на заявления е 10 октомври.",
    "Ердоган разпалва конфликта с Гърция заради предстоящите избори": "Заплашителните изказвания на Ердоган по отношение на гръцките острови в близост до турското крайбрежие имат за цел да нагнетят вече съществуващия от много години спор преди предстоящите избори в Турция, където партията на Ердоган започва да губи позиции. Това коментира журналистът Мехмед Юмер в ефира на предаването „Клуб Investor” с водещ Ивайло Лаков.\n\n„Много пъти сме ставали свидетели на това как през последните няколко години, особено от 2016 г. насам, военните операции в Сирия донесоха дивиденти на турския президент Ердоган. Благодарение на тях той спечели референдума за президентска република през 2017 г., както и изборите през 2018 г., на фона на операция „Маслинова клонка“. Сега обаче Иран и Путин не дадоха зелена светлина на планираната военна операция в Сирия и той се насочва към териториалните спорове с Гърция“, смята той.\n\nСпоред него рискът от горещ конфликт, макар и ограничен, не е малък, тъй като Ердоган ще се опитва да го използва като повод за отлагане на изборите.\n\n„През 1996 г. имаше изостряне на обстановката на един от островите и това може да се повтори и сега. Възможно е леко да се изпуснат нервите и целта е да се отиде на отлагане и въобще анулиране на изборната обстановка и Ердоган да си удължи управлението и да избегне изборите“, посочва Юмер.\n\nПо негови думи проблемът с островите продължава още от Лозанския договор, сключен през 1923г. В Лозанския договор се регламентират съвременните граници на Турция и политиката на кемалистка Турция е мир в страната и по света без иредентистка или инвазивна политика. Сега обаче Ердоган направи изказване, че тези земи са под окупация – това изменя изцяло темата на разговора и тук всички анализатори настръхнаха, казва Юмер. „Един гръцки журналист отбеляза, че в Гърция това се възприема сериозно и се смята, че този път Ердоган може да не се шегува, а това е меко казано притеснително за Турция, Гърция и региона.“\n\nТурският президент използва израза „островите са под окупация“ и „Гърция, не забравяй Измир/Смирна“, където Турция отбелязва своята военна победа над Гърция на 30 август. „За Сирия този път нямаше зелена светлина, Путин предложи на Ердоган да се разберат с Асад, защото той е официалният легитимен лидер там. Обаче тъй като по време на арабската пролет Ердоган защитаваше през цялото време сирийската опозиция, сега няма да им е лесно да се помирят. Асад също има интерес да покаже сопата на кюрдите чрез Ердоган и да ги принуди да седнат на масата на преговорите при евентуално съставяне на конституция и да приемат неговите условия“, смята журналистът.\n\nОсвен за островите, Турция претендира и за сондажи в кипърския регион, тъй като Севернокипърската република, която е призната само от Турция, претендира за поне половината парцели в ексклузивната морска зона на Кипър. Във военно отношение обаче, наказанието на Турция заради покупата на С-400 от Русия дава известно преимущество на гърците, особено във военно-въздушната сфера.\n\n„През 90те години Tурция навлезе във фаза на модернизиране, като целта е да задоволява вътрешно всички свои военни нужди. Мицотакис обаче наскоро беше посрещнат в Белия дом и аплодиран в Конгреса, където внуши индиректно, че не трябва да се продават оръжия на Турция. Така че балансът е в полза на гърците и в това отношение, те вече се договориха за 20 броя F-35. Вашингтон съблюдава да има баланс във въоражаването на двете натовски държави, на този етап след наказанието срещу Турция и изваждането й от програмата за F-35 дори след като вече беше платила 1.5 млрд. за тях, Гърция излиза напред във военно- въздушното въоръжаване“, посочва той.\n\nЦелия разговор вижте във видео материала.\n\nВидеа с всички гости на предаването „Клуб Investor“ можете да видите тук.",
    "Всички автомобили в Гърция трябва да са оборудвани с вериги от октомври до май": "Всички автомобили, движещи се на територията на Гърция, трябва да са оборудвани с вериги от октомври до май. Това се налага заради промените в климата, пишат местните медии.\n\n\n\nСлед снежната буря \"Елпида\" миналата зима, която затрупа стотици коли на магистралата до Атина, се въвежда задължително оборудване на всички категории автомобили с вериги. За колите със специални зимни гуми веригите не са задължителни. При нарушение глобата е 80 евро.\n\nЗаместник-министърът на транспорта Михалис Пападопулос заяви, че при кандидат-шофьорите се въвежда задължително изучаване на безопасно движение при зимни условия.\n\nЗаповедта е валидна за цялата пътна мрежа на Гърция от октомври до април включително.\n\nРешението на транспортното министерство е от началото на годината, но влиза в сила на 1-ви октомври, припомнят информациите на медиите.\n\n",
    "Ердоган няма вечно да търпи военизацията на острови в Егейско море": "Турският президент Реджеп Ердоган предупреди Гърция, че търпението му към военизирането на гръцки острови в Егейско море е на изчерпване, което е признак за допълнително обтягане на отношенията между двете членки на НАТО, пише Селчан Хачаоглу за Bloomberg.\n\n„Те притежават островите и имат бази там, но ако продължават с нелегитимните си заплахи заради базите, търпението ни няма да продължи вечно,“ каза Ердоган по време на посещение в Босна и Херцеговина във вторник.\n\nНапоследък Ердоган засили критиките към това, което Турция нарича нарастващо струпване на военни на острови близо до нейното крайбрежие, както и военната подкрепа на Запада за Гърция, с която Анкара има дългогодишни териториални спорове.\n\nПо-категоричната позиция може да помогне на Ердоган да консолидира националистическите гласове преди изборите догодина, но също така рискува да ескалира военното напрежение между дългогодишните съперници.\n\n„Неприемливо е Гърция да получава заплахи, които стигат до поставяне под въпрос на гръцкия суверенитет от страна, която е нейн съюзник в НАТО“, каза гръцкият премиер Кириакос Мицотакис във вторник по време на среща в Атина със словашкия президент Зузана Чапутова.\n\nСАЩ увеличиха достъпа си до гръцките бази, откакто двамата съюзници актуализираха споразумение за взаимно сътрудничество в областта на отбраната през октомври 2021 г. Турция се опасява, че нарастващото военно присъствие на САЩ и продажби на оръжие от Франция за Гърция може да наклонят военния баланс в нейна полза.\n\nПрез последния месец Ердоган отправи няколко едва прикрити заплахи за потенциална военна акция за спиране на милитаризацията на гръцките острови в Егейско море, докато военни самолети на двете страни на няколко пъти навлизаха в оспорваното въздушно пространство над Егейско море.\n\nПри един скорошен инцидент Турция обвини Гърция, че е насочила своя радар за противовъздушна отбрана към произведен в САЩ турски изтребител F-16. Турция обеща да отнесе въпроса към НАТО в момент, когато алиансът провежда съвместни учения в региона в отговор на заплахите, произтичащи от нахлуването на Русия в Украйна.\n\nГърция многократно е призовавала Турция да спре да поставя под съмнение нейния суверенитет над Додеканезите - група острови край турското крайбрежие, включително Родос и Кос - които бяха отстъпени на Гърция от Италия след Втората световна война. Турция твърди, че Атина трябва да спазва мирния договор от 1947 г., който позволява разполагането само на малък контингент гръцки войници на островите.\n\n„Ние напълно отхвърляме неоосманския тормоз“, каза във вторник гръцкият външен министър Николаос Дендиас след среща с френския си колега Катрин Колона. „Франция винаги е оказвала подкрепа и ясно е заявявала позицията си, когато става въпрос за атаки срещу суверенитета на Гърция и това няма да се промени“, каза Колона в интервю за гръцкия вестник Kathimerini, публикувано във вторник.",
    "Мирела провокира с интересни кадри от Гърция (СНИМКИ + ВИДЕО)": "Мирела е едно от най-красивите момичета в четвъртия сезон на \"Игри на волята\". Тя обаче не разчита само на визия, а показва и много добра физичека подготовка, стратегическо мислене и отлично възпитание, поне до момента.\n\nОще в първия епизод на приключенското риалити стана ясно, че с Лефтеров са бивши гаджета и са се разделили около година преди началото на снимките. Все още не става ясно дали тръпката все още съществува между тях или са останали само приятелски емоции.\n\nВъпреки всички Лефтеров отново демонстрира загриженост и добро отношение към нея, а тя се разтройва, когато той се държи студено.\n\nПреди дни Мирела качи интересни кадри от почивката си в Гърция, с които отново провокира коментари.\n\nКАКВО СЕ ВИЖДА НА КАДРИТЕ? ВИЖТЕ ВСИЧКО ТУК!",
    "Н.Пр. Хронопулос: Интерконекторът с Гърция ще е абсолютно готов на 1 октомври": "До броени дни ще можем да говорим за търговската експлоатация на тръбопровода IBG между Гърция и България, който ще може да свързва страни от Централна Европа през Балканите до арабския свят. Общите действия на България и Гърция в енергетиката могат да донесат сигурност и инвестиции в региона и това трябва да се чува най-много в Брюксел. Това каза Н.Пр. Димитриос Хронопулос, посланик на Гърция в България, в ефира на предаването \"В развитие\" с водещ Делян Петришки.\n\n\"Газопроводът бе завършен на ниво изграждане на 15 юни, на 23 юли беше готов на оперативно ниво. Оставаше довършването на автоматизираната система за управление, но и това вече приключва. Бъдете сигурен, че на 1 октомври ще бъде абсолютно готов - газопроводът е готов, извършени са всички необходими тестове, пълен с газ под налягане от 40 бара.\"\n\nАвтоматизираната система ще бъде готова в рамките на четири-пет дни, а довършителни работи като противопожарни системи по трасето ще бъдат готови до 10 септември, каза посланик Хронопулос, цитирайки информация от гръцкия строител.\n\nОсвен терминала за втечнен природен газ (LNG) на остров Ревитуса и проекта Александруполис, Гърция готви изграждането на още два такива терминала и заради това търси нови доставчици и производители от арабския свят като Катар, ОАЕ, Саудитска Арабия.\n\n\"Сътрудничеството се развива на изключително добро ниво. Важното е, че двете страни координират техните действия в тази област. Много значим факт е, че президентът Радев говори за тристранно сътрудничество - например Катар, Гърция и България или ОАЕ, Гърция и България. Това може да стане, само защото България и Гърция нямат конкурентно отношение в енергийната сфера, а едната страна допълва другата - Гърция може да осигурява терминали, а България да предоставя пространство за транзит към други балкански страни, Румъния и към Централна Европа.\"\n\nЗа първи път през последните години отношенията между България и Гърция са достигнали ниво на зрялост, което приближава двете страни към общото разбиране на нещата - на политическо и геополитическо ниво и всички сфери на общ интерес, каза посланик Хронопулос.\n\n\"В областта на енергетиката от доста години Гърция е поела инициатива да засили нещата и затова изгради първия LNG терминал на Ревитуса. Това не е конкуренция на България, а обслужва нашата стратегическа цел - сега сме партньори с България по въпроса на енергетиката.\"\n\nТози въпрос вече трябва да се разглежда в контекста на задълбочаващото се регионално развитие и с поглед към стабилността на нашия регион, допълни посланик Хронопулос.\n\n\"Не само нашите две страни, но всички страни в региона, сме малки и нямаме друг начин, освен във всяка инициатива, която поемаме, да сме заедно, ако искаме нашият глас да се чува там, където се взимат решенията - Брюксел. Заедно можем и по този начин допринасяме за стабилността, стабилността носи инвестиции, инвестициите носят икономическо развитие, и това трябва да се чува най-много в Брюксел.\"\n\nПосланик Хронопулос коментира, че стратегическа цел на Гърция през последните години е била всички страни в региона да станат членове на една общност на интереси - ЕС и НАТО. Сега Атина последователно подкрепя София за включване в Шенгенското пространство.\n\n\"Това ще подкрепи отношенията и развитието им между двете страни - не само в туристическата, но и в търговската област.\"\n\nЦелия разговор може да гледате във видеото.\n\nВсички гости на предаването \"В развитие\" може да намерите тук.",
    "Напрежение между Гърция и Турция: Стрелят по пътнически кораб": "Турските власти съобщиха, че гръцката брегова охрана е стреляла по кораб в международни води, в северно Егейско море.\n\nСлучилото се бележи нова ескалация на напрежението между двете страни членки на НАТО, след като гръцкият премиер Кириакос Мицотакис обвини съседна Турция в \"тормоз\", пише money.bg.\n\nНакратко случката: Две гръцки лодки са открили огън по плаващ под флага на Коморските острови 93-метров пътнически кораб на име Anatolian. На плавателния съд имало 18 души персонал и няма ранени.\n\nСпоред служител на гръцкото министерство на корабоплаването корабът не подавал никакви сигнали и от гръцката брегова охрана поискали той да спре, за да се качат на борда му за проверка. Капитанът отказал, заради което което бреговата охрана стреляла предупредително във въздуха, а не по кораба.\n\nНапрежението между Гърция и Турция продължава да расте. Турският президент Реджеп Тайип Ердоган засили критиките си заради нарастващото струпване на гръцка военна сила близо до турското крайбрежие. Ердоган не скрива раздразнението си и че Атина се радва на военна подкрепа от Запада.\n\nОт своя страна по време на Международния панаир в Солун гръцкият премиер Кириакос Мицотакис обяви, че Гърция няма да отстъпи пред заплахите.\n\nМицотакис призова Турция да спре с \"неисторическите си аргументи\", като подчерта, че Гърция казва \"не\" на Ердоган и на заплахите на страната му.\n\n\"Тормоз - йок\", обяви гръцкият премиер, използвайки турската дума \"йок\", с което искаше да подчертае, че на турската агресия трябва да се сложи край.\n\nГърция многократно е призовавала Турция да спре да поставя под съмнение нейния суверенитет над Додеканезите - група острови край турското крайбрежие, сред които Родос и Кос - които бяха отстъпени на Гърция от Италия след Втората световна война.\n\nОт турска страна настояват, че Атина трябва да спазва мирния договор от 1947 г., който позволява на Гърция да има на Додеканезите само малък контингент от войници.",
    "Гърция отпуска бонус от 50 евро за намалена електроенергия": "Гърция отпуска бонус от 50 евро на гражданите, които ще намалят потреблението на електроенергия с 15%, съобщи министърът на енергетиката Костас Скрекас.\n\nМинистърът обясни, че „циклите на измерване“ на Държавната електрокомпания са фиксирани на всеки четири месеца или на всеки осем месеца в отдалечени райони, с възможност да се раздели на средна дневна консумация.\n\nОтносно заплахата за прекъсване на електрозахранването през зимата министър Скрекас подчерта, че правителството е направило всичко възможно да няма прекъсвания на тока. Той цитира като пример пред телевизия Скай, плаващия резервоар, инсталиран в Ревитуса за удвояване на капацитета на природен газ.\n\nОтносно задълженията на гражданите към електроразпределителните дружества министърът подчерта, че частните доставчици предлагат възможност за разсрочено изплащане на просрочени задължения и че държавата поема най-голям процент от увеличението на електроенергията, за да помогне на домакинствата.",
    "Гърция е прехванала с С-300 турски изтребители Ф-16": "Турция отново обвини Гърция, че е прехванала с радари нейни самолети в Егейско и Средиземно море, съобщи Анадолската агенция днес.\n\nСпоред съобщение на турското министерство на националната отбрана на 23 август изтребители Ф-16 на ВВС на Турция изпълнявали полети в международното въздушно пространство в Егейско и в източната част на Средиземно море. Там те били прехванати от противовъздушни системи С-300, разположени на гръцкия остров Крит.\n\nВъпреки „провокацията“ турските самолети са завършили мисията си и се върнали успешно в базите си.\n\nОт своя страна гръцки военни източници, цитирани от „Катимерини“, категорично са отхвърлили турските твърдения. Източниците са припомнили, че според международните правила и практика прехващането на чужди самолети се извършва от изтребители.\n\nПрез последните няколко дни Турция нееднократно обвини Гърция, че е прехванала турски изтребители. В един от случаите гръцката страна потвърди, че нейни изтребители са прехванали с радарите си турски самолети, които летели в нарушение на правилата на въздухоплаването и без полетен план в курса на американски бомбардировачи Б-52, които летели в зоната за полетна информация на Атина.",
    "Вторият по големина град в Гърция е под обсада, властите са обезпокоени": "© В \"положение на обсада\" от поне 9 000 диви свине се намира вторият по големина гръцки град Солун, а властите са в състояние на тревога, съобщава гръцката телевизия Скай.\n\n\n\nГорската и ветеринарната служба оценяват, че в момента около Солун се намират между 9 и 10 000 диви свине, каза кметът на община Неаполи-Сикиес Симос Даниилидис.\n\n\n\n\"Тези бройки са трагични и ако вземем предвид темпа на възпроизводството им, до 2-3 години ще са залели региона. Трябва да се вземат незабавни мерки, радикални и ефективни\", добави той.\n\n\n\nЗа справяне с проблема е било проведено заседание, свикано от инспекцията за прилагане на горската политика в Македония и Тракия, с участието на представители на общините, на областната управа на Централна Македония, на лесничейството и на противопожарната служба.",
    "Кипър постигна историческа победа срещу Гърция": "Кипър постигна историческа победа срещу Гърция\n\nКипър надви с 1:0 Гърция и запази шансовете си да остане в третата по сила дивизия в Лигата на нациите. Тимът от Острова на Афродита победи \"елините\" за първи път в историята си в официален мач. Единствения гол вкара Маринос Ционис в 18-ата минута. За Гърция загубата не беше от значение, защото отборът вече си беше гарантирал първото място в група 2 на Лига \"С\".\n\nСъставът на Густаво Пойет не само си извоюва промоция за Лига \"В\" преди последните двубои, но и нямаше допуснат гол. Кипърците бяха на другия полюс - без победа, с едва две отбелязани попадения и твърдо на дъното в класирането.\n\nОчаквано, гърците подходиха без особена мотивация. В средата на първото полувреме бившият нападател на Лудогорец Пиерос Сотириу изведе по перфектен начин Лоизос Лоизу, но той стреля в аут. Секунди по-късно Григорис Кастанос намери зад защитата Ционис, който вкара скъпоценното попадение за Кипър.\n\nСлед почивката Гърция можеше да изравни, но нападателите пропуснаха няколко чисти положения. В последния кръг \"елините\" ще посрещнат Северна Ирландия, а Кипър ще гостува на Косово.",
    "Голяма изненада в Гърция! Летят пари до небесата": "Огромни печалби за Гърция от сватбен туризъм. Чужденци от цял свят плащат огромни суми, за да се оженят на гръцки остров на брега на морето, пише Благоевград24.бг.\n\nМладоженци от Израел платиха един милион евро за сватбено тържество на остров Самос, съобщават организаторите. В последните години гръцките острови привличат чужденци от цял свят, които желаят и могат да си позволят да се оженят на гръцки остров. Вълната започна от китайците, после европейци, а сега пристигат от цял свят.\n\nКметове на няколко острова съобщават, че до края на годината има сватбени тържества на чужденци. Фирмите - организатори съобщават за много резервации и за следващата година.\n\nНа първо място сред предпочитанията са островите Санторини, Миконос, Родос, но модата \"сватба в Гърция\" достигна и до Кефалония, Кос и Самос.\n\nСватбения туризъм силно подпомага местните производители. Организаторите работят по поръчка на клиента, като много от чужденците настояват за елементи от древната история на Гърция.\n\nМладоженци от Индия това лято си поръчаха театрална постановка \"Боговете на Олимп\", а разходите им за церемонията надхвърлиха 2 милиона евро, съобщиха от о-в Миконос.",
    "От 1 октомври свободният капацитет от газовата връзка с Гърция излиза на търгове": "С въвеждането в експлоатация на газовата връзка между България и Гърция на 1 октомври, операторът ѝ ще започне да предлага на две борси все още нерезервирания капацитет от съоръжението, съобщиха във вторник от проектната компания \"Ай Си Джи Би\".\n\nМалко над половината от капацитета на газопровода от Комотини до Стара Загора, който е 3 млрд. куб. м годишно, е запазен. За 1.570 млрд. куб. м има сключени договори, достигащи до 25 години. 1 млрд. куб. м от тези количества се падат на държавния газов доставчик \"Булгаргаз\" за доставките му от азерското находище \"Шах Дениз ІІ\".\n\nОстаналият наличен капацитет ще бъде предлаган чрез търгове на две от водещите платформи за резервация на капацитет – PRISMA и RBP. Операторът на интерконектора вече обяви, че е подписал договори с двете платформи.\n\nВсички търгове ще се провеждат съгласно Тръжния календар на Европейската мрежа на операторите на преносни системи.\n\nЗа точката на междусистемно свързване на газопровода с гръцката мрежа на ДЕСФА (DESFA) и Трансадриатическия газопровод (TAP) в Комотини, ще се предлагат на платформата PRISMA два продукта - входен твърд капацитет (в права посока) и изходен прекъсваем капацитет (в обратна посока).\n\nЗа точката на междусистемно свързване в Стара Загора на газопровода с мрежата на \"Булгартрансгаз\" ще се предлагат на платформата RBP изходен твърд капацитет (в права посока) и входен прекъсваем капацитет (в обратна посока).\n\nПри активен пазарен интерес към резервиране на наличния капацитет на газопровода, продължаващата война в Украйна и решимостта на Европа да ограничи изцяло доставките на руски газ в бъдеще, се очаква общият капацитет наинтерконектора да се увеличи, достигайки до 5 млрд. куб. м годишно, допълват от \"Ай Си Джи Би\".\n\nТова може да се постигне чрез изграждане на компресорна станция в Комотини, Гърция. Такъв план вече е получил одобрение от гръцкия национален преносен оператор DESFA и се очаква да бъде станцията да бъде завършена едновременно с въвеждането в експлоатация на терминала за втечнен природен газ (LNG) край гръцкия град Александруполис. LNG терминалът се разработва в голяма синергия с интерконектора. Заедно, двата енергийни инфраструктурни проекта ще формират изцяло нов, сигурен маршрут за енергийни доставки за региона на Югоизточна Европа и Западните Балкани.\n\nЗа 1 октомври – денят за размисъл преди предсрочните парламентарни избори, в София е предвидена официална церемония по въвеждането в експлоатация на газовата връзка. На церемонията, организирана от президентството, се очаква да присъства председателят на Европейскаат комисия Урсула фон дер Лайен. Преди дни самата тя каза, че ще участва в даването на старта на интерконектора, от който се очаква да промени газовите потоци в региона и да замести в някаква степен руските доставки на синьо гориво.",
    "Гърция близо до признаване на Косово": "Гърция е много близо до признаването на Косово, съобщи ДАНАС.\n\n\n\nФранция и Германия обявиха общ план за споразумение между Сърбия и Косово.\n\nИдеята е да се постигне вариант на признаване.Пет страни от групата все още не са признали статута на косовската държава. В момента тече мащабен диалог това да бъде направено.Най-близо до това решение е Гърция. Страната отказваше да го направи, основно заради спора си със Северна Македония.Той обаче беше решен и това поставя нещата на нова основа. Това вероятно ще доведе до позиция и на останалите страни.Подобно решение може да доведе до бързо признаване от Испания, Румъния и Словакия, които лесно ще намерят решение по темата.",
    "АНА-МПА: Гръцкият външен министър Дендиас: Гърция насърчава амбициозен план за превръщането на Гърция в енергиен център": "Министърът на външните работи Никос Дендиас, говорейки в Ню Йорк, изпрати послание, че „правителството на Мицотакис насърчава амбициозен проект за превръщане на Гърция в енергиен център и чрез своята свързаност с Египет, за да може да предостави на европейския пазар възможности за справяне с кризата на енергийния баланс, причинена от руската инвазия в Украйна\", предаде специално за БТА гръцката агенция АНА-МПА.\n\nДендиас направи изявлението след тристранна среща във вторник с колегите си от Египет Самех Шукри и от Република Кипър Йоанис Касулидес в кулоарите на Общото събрание на ООН в Ню Йорк.\n\n„Днес имахме много интересна среща с външния министър на Египет Самех Шукри, последвана от тристранна среща между Гърция, Египет и Република Кипър с Йоанис Касулидес. В този план бяха обсъдени всички проблеми в региона “, каза Дендиас.\n\nСред засегнатите теми, каза министърът, са енергетиката, взаимовръзката на Гърция с Египет и ролята на Египет в енергийната сигурност на ЕС.\n\n„Както е известно, ние имаме сърдечно разбирателство и споделяме идентични възгледи по редица проблеми и ситуации с Египет и разглеждаме по същия начин агресивното поведение на Турция и нейното незачитане на Женевските конвенции по морско право и тяхното прилагане в Източното Средиземноморие“, каза той.\n\n(Това е новина от деня в Гърция, избрана от агенция АНА-МПА за публикуване от БТА съгласно споразумението за обмен на информация и професионално сътрудничество, което предвижда всеки ден националните информационни агенции на България и Гърция да си разменят директно избрана от другата агенция новина на деня от съответната страна, а другата агенция да я публикува на своя интернет сайт без промяна с изрично посочване и цитиране на партньора й като източник.)",
    "Социални бунтове в Гърция, какво става": "Гърците се оплакват от опитите на търговските вериги да запазят клиентите като им предлагат на същата цена по-малко количество от стока. Опозицията прогнозира социални бунтове.\n\nМного от стоките в магазините за хранителни продукти се продават в намален грамаж на същата или дори по-висока цена, оплакват се потребителите. От Агенцията по защита на потребителите съобщават, че тази пазарна политика се прилага от все повече търговци и производители. Това принуждава гърците да пазаруват по-евтина стока, независимо от качеството, коментират експерти, предава БНР.\n\nВ същото време въпреки силния туристически сезон, супермаркетите отчитат по-малък оборот с 30% в сравнение с миналата година.\n\nЗаведенията също в повечето случаи се опитват да запазят познатите за клиента цени, но намаляват грамажа на порциите.\n\nУвеличени рязко са покупките по интернет, където обаче рискът да закупиш некачествена стока е много по-голям, предупреждават експерти.\n\nНамаляват се опаковките на много стоки като млечни продукти, колбаси, хартиени изделия. При хлябът дори вече се предлага по-малък грамаж на по-висока цена.\n\nЛидерът на Комунистическата партия Коцумбас на митинг в Солун предупреди, че \"Гърция ще бъде обзета от социални бунтове тази зима\".",
    "Лоши новини за Гърция, какво следва": "Правителството на Гърция обмисля нови решения за енергийната криза, тъй като се очаква зимата да бъде по-тежка от предишните за около 1.4 милиона жилища, които са избрали газа за източник на отопление, коментира в. \"Катимерини\".\n\nСпоред данни на Гръцката статистическа служба (ELSTAT) от август цената на природния газ се е увеличила с 261,3 % в сравнение със същия месец на миналата година, докато цената на мазута е нараснала с 65 %, а на електроенергията - с 38,5 %.\n\nПри тези обстоятелства се очаква своевременно да бъдат разкрити нови мерки в помощ на хората и предприятията, като новата комбинация от политики вероятно ще влезе в сила през октомври.\n\nПо-специално, правителството обмисля намаляване на субсидиите (които достигнаха 94% от увеличенията), като същевременно се дава премия на домакинствата, които пестят електроенергия. Намаляването на субсидиите от октомври потенциално може да доведе до субсидии за 1,4 млн. домакинства, използващи газ, предаде news.bg.\n\nГолемият проблем на правителството обаче е не толкова за последните два или три месеца на годината, а за 2023 г., като се има предвид, че е изключително трудно бюджетът да подкрепи потребителите на същите нива, както през 2022 г.\n\nСпоред съобщенията правителството възнамерява да увеличи размера на помощите за отопление от 168 млн. евро на повече от 200 млн. евро, както и да разшири кръга на получателите. Същевременно се очаква да бъдат въведени стимули за връщане към мазута и ограничаване на използването на електроенергия (чрез климатици, отоплителни уреди и т.н.) за отопление на домакинствата.\n\nЩо се отнася до електроенергията, сегашните субсидии изглежда са приключили. Обмислят се различни схеми за подпомагане, като всички те са свързани с потреблението. Това би могло да включва по-ниска от сегашната субсидия за всички домакинства и предприятия в зависимост от потреблението, а именно фиксирана ставка, която ще се увеличава в съответствие с намаляването на потреблението.\n\nДруг сценарий би могъл да бъде субсидия върху сметките за електроенергия, обвързана с количеството на потреблението на електроенергия. Това означава, че при по-ниско потребление субсидията ще бъде по-висока, а с увеличаване на потреблението субсидията ще намалява.\n\nПрограмата за стабилност не е предвидила бюджет за подпомагане на домакинствата през следващата година. Всъщност домакинствата ще бъдат субсидирани от превишението на данъчните приходи, което се оценява на 1,5 млрд. евро, но тази сума изглежда достатъчна само за първите два или три месеца на годината.",
    "Гърция стимулира пестенето на електроенергия през зимата със субсидии": "Потребителите, които намалят консумацията на електроенергия през зимните месеци, ще бъдат възнаградени с по-големи субсидии. Това заяви гръцкият премиер Кириакос Мицотакис, цитиран от Ройтерс.\n\nОт миналата година Гърция използва държавни средства, за да помогне за намаляване на сметките за електроенергия за домакинствата и бизнеса, които се борят да се справят със скока в цените, изострен от инвазията на Русия в Украйна.\n\nНаред със субсидиите, Гърция наложи таван на плащанията към производителите на електроенергия, за да отрази техните реални производствени разходи, като на практика премахна допълнителната такса върху сметките за електроенергия. От юли това е осигурило повече от 2 милиарда евро.\n\nГоворейки пред гръцкото радио Sfera, Мицотакис каза, че правителството ще предложи на гражданите постепенни субсидии като стимул да намалят потреблението на енергия. \"Колкото повече енергия спестите в сравнение с миналогодишната сметка, толкова по-голяма субсидия ще получите\", каза гръцкият премиер.\n\nМиналата седмица Европейската комисия предложи мерки, изискващи от страните от ЕС да намалят потреблението на електричество по време на пиковите часове на цените и да принудят фирмите за изкопаеми горива да споделят печалбите.\n\nМицотакис посочи, че правителството ще обложи неочакваните приходи на гръцките рафинерии и ще използва постъпленията, за да предложи повсеместни субсидии за нафта за отопление.\n\nГърция, която използва повече от 40% от своя газ, за ​​да генерира електричество, намали вноса на газ от руски тръбопроводи и увеличи капацитета за съхранение на единствения си терминал за втечнен газ, за ​​да предотврати евентуален бъдещ недостиг на газ.\n\nНякои газови централи също ще тестват способността си да преминат към петрол по-късно този месец, каза министърът на енергетиката Костас Скрекас във вторник пред Skai TV. Той изключи възможността за спиране на електрозахранването през зимата, за да се гарантира сигурността на енергийните доставки, като \"почти нулев шанс\".",
    "Газовата връзка с Гърция получи акт 15 в България": "Интерконекторът Гърция-България вече има Акт 15 за територията на България, обявиха от проектната компания \"Ай Си Джи Би4, която е ще е оператор на 183-километровия газопровод от гръцкия град Комотини до Стара Загора. Това ще придвижи проекта към получаването и на ак 16 з авъвеждане в експлоатация, което се очаква да стане на 1 октомври.\n\nАкт 15 удостоверява, че съоръжението е изпълнено и технически изправно и строителят – гръцката компания \"Авакс\", предава обекта като завършен.\n\n\"Това е последната крачка, която имаме да направим към получаването на Акт 16 в България и съответното Разрешение за ползване. Предоставили сме на институциите всички необходими документи и очакваме до края на другата седмица административните процедури да приключат, така че да стартираме от 1 октомври по план“, заявиха изпълнителните директори на оператора Теодора Георгиева и Георгиос Сатлас.\n\nДружеството вече има положителни предварителни становища и/или необходими документи от 27 контролни органи, общински администрации, експлоатационни дружества и други. С цел допълнително намаляване на административните срокове, цялата необходима документация е предварително подадена към ДНСК и вече е проверена.\n\n\"Очакваме свикване на комисия за Акт 16, изпълнили сме всички необходими стъпки\", заявиха шефовете на дружеството.\n\nПаралелно се работи и по необходимите разрешителни в Гърция, така че преди края на септември съоръжението да е лицензирано и на гръцка територия. Вече са проведени и 72-часовите проби, при които природен газ се транспортира при работно налягане в посока от Комотини към Стара Загора. Според директорите на \"Ай Си Джи Би\" няма технически спънки, \"всичко е готово за експлоатация\".\n\nС подписването в петък на акт 15 приключва първият етап от дейностите по въвеждане в експлоатация на газопровода, които са приоритетни за старте на търговската експлоатация на газопровода. В отделен етап са обособени вторични дейности, които гръцкият строител \"Авакс\" следва да довърши по договор, без те да влияят пряко на експлоатацията на съоръжението – напр. полагане на асфалт, противоерозионни мерки, резервен оптичен кабел. Работата по тях продължава, като финалното им изпълнение ще бъде проверено и от възложителя, и от институциите, и ще бъде обект на отделен акт, обявиха от \"Ай Си Джи Би\".",
    "НАТО изтри поздрав за Турция след гневна реакция на Гърция": "Ден по-рано Алиансът пусна честитка по повод победата на Турция над Гърция във войната през 1922 г.\n\nНАТО изтри поздравителното си послание по повод турски празник след остра реакция на Гърция, предаде СиЕнЕн-Тюрк, цитирана от БТА.\n\nГърция вчера подаде жалба до генералния секретар на НАТО Йенс Столтенберг, след като Сухопътното командване на НАТО (LANDCOM), чийто щаб е в Измир, публикува в Туитър съобщение по повод победата на Турция над Гърция в Гръцко-турската война през 1922 г. От Министерството на външните работи на Гърция обявиха, че гръцката армия ще подаде подобна жалба и до Върховния щаб на съюзническите сили в Европа (SHAPE).\n\n\"Днес се навършват 100 години от независимостта на Турция. Присъединяваме се към нашите турски съюзници в НАТО и извън алианса, за да честваме тяхната победа и Деня на турските въоръжени сили\", бе посочено в туит на LANDCOM със снимка на турски военни.\n\nНачалото на поздравителното послание бе написано на турски и на английски, посочва СиЕнЕн-Тюрк.\n\nТелевизията споменава за острите реакции по повод посланието в редица водещи гръцки медии, като добавя, че туитът е бил изтрит часове по-късно.",
    "Europa Insider: 100 000 бежанци от \"Конвоя на светлината\" ще щурмуват Гърция през Одрин": "14348 Снимка: Булфото\n\nОколо 100 000 мигранти в Турция се подготвят да преминат гръцката граница в петък, съобщи Europa Insider. \"Конвоят на светлината\", както е наречена групата, избрал Одрин за мястото на нападение на границата, тъй като това е градът близо до Гърция и България. След това ще се придвижат на север през Балканите и в крайна сметка ще достигнат западноевропейски страни като Германия, Франция, Швеция, Холандия и Обединеното кралство.\n\nПоради тази опасност от мигрантското нахлуване е увеличена охраната от гръцка страна.\n\nИзточникът посочва, че групата е под името \"Конвой на светлината\", в нея са предимно бежанци от Арабския свят, със седалище в Турция.\n\n\"Конвоят\" обявява за първи път конкретни планове - операции за щурм на гръцката граница в петък, ако всичко върви по начертания им план.\n\nНа 4 септември в \"Телеграм\" е създадена групата \"Конвой на светлината\". Тя цели да мобилизира сирийските бежанци, отседнали в Турция, да влязат в Европейския съюз. Плановете се кроят онлайн през социалната мрежа от няколко дни и се следяха от 70 000 души. Организаторите призоваваха хората да си носят спални чували, палатки, спасителни жилетки, вода, консерви и аптечки. Членовете на групата сега наброяват повече от 85 000 души, по данни на гръцки медии.\n\nПо темата има отношение министерството на миграцията и убежището на Гърция. Министър Нотис Митакис казва, че е информирал за опасността от мигранти Върховния комисариат на ООН за бежанците (ВКБООН), Агенцията за бежанци на ООН, както и Агенцията за управление на границите на ЕС и Европейския парламент.\n\nВ по-ранна публикация в \"Телеграм\" бе обявен призив за бежанци с опит в здравеопазването, които да подпомогнат похода на \"Конвой на светлината\". В друг пост беше направен пък подробен списък на доставките, с които членовете да се включат за участие.\n\nГръцкият вестник \"Катимерини\" се свърза с един от модераторите на групата в социалната мрежа, който писмено отговори на развален английски език, че е на 46 години и експерт по киберсигурност. Модераторът заяви, че групата е създадена след като Турция започнала да депортира сирийците към домовете им, като същевременно планира доброволна програма за репатриране. Турците, каза той, ще оставят сирийците \"при милостта на диктатора [Башар ал-] Асад\" и неговите милиции. Той също отрече всяка връзка с Турция или с политическа партия. \"Уверявам ви, че не сме трафиканти\", каза той и добави, че те не се финансират от никого.\n\n\"Ще обявим кога ще бъде подходящо да се тръгне\", заяви неотдавна пред АФП плановете бежанецът, който пожелал анонимност.\n\nНякои от организаторите на бежанския конвой вече живеят в ЕС, стана ясно от думите му.\n\nПървоначално се очакваше керванът да бъде разделен на групи до 50 души, всяка от тях със собствен водач.\n\n\"В Турция сме от 10 години...Защитени сме, но западните държави трябва да споделят бремето\", пише администратор в едно от посланията в канала в \"Телеграм\".\n\nНе за първи път се създават такива онлайн групи като \"Конвой на светлината\". Те са съществували още през 2015-а - годината на най-големия приток на мигранти и бежанци в Европа. Тогава Турция беше прихванала много мигранти близо до граничния град Одрин и тя им попречи да преминат огражденията. През 2020 г., когато Турция се опита да прекара десетки хиляди през гръцката граница, много групи се появиха, заявявайки лъжата, че границите са отворени.\n\nОфициално в Турция живеят 3,7 млн. сирийски бежанци. Мнозина се опасяват да не бъдат върнати обратно в родината след скорошната промяна на турската позиция спрямо Дамаск.\n\nПрезидентът Реджеп Ердоган по-рано заяви, че се готви да върне в Сирия 1 млн. бежанци на доброволна база.\n\nГръцкият министър за защита на гражданите Такис Теодорикакос обвини на 10 септември Турция в \"брутално и неморално използване\" на мигрантите без документи, пише в. \"Катимерини\".\n\nВ интервю за телевизия \"Скай\" той съобщи, че само през август 40 000 нелегални мигранти са се опитали да преминат в Гърция през границата по река Марица (река Еврос - така я наричат в Гърция), а от началото на годината броят им е достигнал 150 000.\n\n\"Нашето послание е никой да не преминава нелегално през Еврос, няма да го позволим\", подчерта министърът и допълни, че границата се охранява 24 часа в денонощието по решителен начин от полицията и армията.\n\nНяма съмнение, че потокът от хиляди мигранти се движи от турска страна, добави Такис Теодорикакос и прогнозира, че това ще продължи \"с цел да се изнудват Европа и Гърция\".\n\nАтина отново излезе с искане пред Европарламента - за солидарно разпределение на мигрантите между всички европейски страни, предаде БНР. Тя предлага равномерно разпределение на бежанците между всички европейски страни и промяна в статута на хората с убежище, заяви в Брюксел министърът по миграцията Нотис Митаракис. Той посочи пред гръцките медии, че се налага обща европейска политика за борба с трафика на хора.\n\nАтина предлага също всеки бежанец, получил убежище, да има право поне 3 години да живее и работи в европейска страна по негов избор.\n\nВ същото време гръцките медии съобщиха, че на сухопътната граница от турска страна се събират стотици мигранти, които всеки момент са в готовност да преминат в Гърция и след това в другите европейски страни. В отговор на тази информация Гърция засили охраната на границата с термокамери и дронове.",
    "Как туризмът в Гърция се връща към върховете отпреди пандемията?": "С поне 10% ще се повишат цените в сектора догодина, казва Янис Ласпас, член на УС на Асоциацията на хотелиерите в Халкидики\n\nЛетният туристически сезон за региона на Халкидики в Гърция е почти близък по резултати до 2019 година - преди пандемията. Това коментира Янис Ласпас, член на УС на Асоциацията на хотелиерите в Халкидики, в предаването \"В развитие\" на Bloomberg TV Bulgaria.\n\nТой посочи, че разходите на бизнеса също са се увеличили заради цената на електроенергията и инфлацията. Въпреки това средните цени в хотелите не са се увеличили. Ръст има при цените за трансферите и другите услуги.\n\n„За следващата година все още не знаем какви ще бъдат цените, но увеличението ще бъде с минимум 10%, за да се избегнат фалити на хотели\", очаква събеседникът.\n\nОсновните пазари на туристическия бранш в Халкидики са Великобритания, Германия и Балканските страни (главно Румъния, Сърбия и България), каза Ласпас. “Много българи имат имоти в Халкидики, така че тук няма толкова много български туристи, но има българи, които живеят тук през цялото лято”, уточни гостът.\n\n\"След две години на пандемия основните предизвикателства са, че трябва да бъдат покрити много допълнителни разходи, което е много трудно за един сезон. Допълнителните разходи достигат до 40% на стая и е много трудно да бъдат прехвърлени на клиента. Затова ние поемаме част от увеличението, но все пак нямаше как да не увеличим и цените. Искаме да предлагаме цялостно преживяване. Опитваме се да постигнем баланс и добро съотношение между цена и качество\", разказа Ласпас.\n\nГостът говори и за новите проекти, които ще дадат възможност през следващите години да бъде създадена допълнителна леглова база, за да се посрещне увеличаващото се търсене, както и за нуждата държавата да подпомогне бранша чрез отваряне на затворени училища за професионално обучение на кадрите, нужни в туристическата индустрия, както и за отварянето на нови.\n\nЦелия разговор може да гледате във видеото на Bloomberg TV Bulgaria.",
    "Турция с доказателства, че Гърция използва С-300 срещу нейни самолети": "Турското министерство на отбраната ще предаде записи на представители на НАТО, от които се вижда как Гърция използва система за противовъздушна отбрана С-300 срещу негови самолети, съобщи CNN Turk.\n\nВластите в Анкара са убедени, че турската радарна система е регистрирала задействането на гръцката система С-300 в момента, в който самолет на турските ВВС е влязъл в обхвата ѝ.\n\nТурските военни твърдят, че това е станало, когато изтребители F-16 са прелитали над остров Родос. Тогава именно гръцките власти са активирали системата С-300 за проследяване на целта и за насочване на ракети земя-въздух, като са деблокирали и механизма им за изстрелване.\n\nЗаписите ще бъдат препратени до Генералния секретариат на НАТО и до министерствата на отбраната на страните членки на Алианса. Според правилата в НАТО използването на системи С-300 и последващите мерки се определят за враждебно поведение.\n\nПрипомняме, че вчера - на 30-и август, по повод 100-годишнината от \"Деня на победата\", когато в Турция отбелязват победата на турската армия над гръцките сили в битката през 1922 г. близо до Афион Кютахя в Мала Азия, президентът Ердоган посвети значителна част от речта си и на Гърция, катопостави въпроса: \"Готови ли сме за атака през 2023 г.?\"\n\nМеждувременно от Държавния департамент на САЩ отказаха да отговорят директно на турските сигнали срещу Гърция и призоваха двете съседни държави да разрешат споровете си по дипломатичен път.\n\nДо този момент гръцките военни отричат да са извършвали, каквито и да било действия, които могат да бъдат сметнати за \"враждебни\" според правилата на НАТО.\n\nОт Американския държавен департамент уточняват, че са запознати със случващото се на Балканите и ще насърчат двете страни - съюзници в НАТО - Гърция и Турция да работят заедно за поддържането на мира и сигурността в региона.\n\nТурция е член на НАТО вече над 70 години и от началото на 2022 г. е обявила, че общо 256 пъти гръцки военни самолети са нарушили турското въздушно пространство, а 158 пъти турски самолети са били засичани и тормозени със системата за противовъздушна отбрана на Гърция.",
    "Гърция пристъпва към планирано спиране на тока от ноември": "Гърция, подобно на останалите страни от Европейския съюз, ще пристъпи към задължително намаляване на електроенергия с 5% през пиковите часове, съгласно обвързващия регламент на Европейската Комисия.\n\nТова означава, че в пиковите часове през зимния сезон ще има прекъсвания на тока в страните от ЕС, включително Гърция. Според обработката на хронологичните данни този времеви диапазон е до залез слънце, 18:00-21:00 или 19:00-22:00 вечерта. Не е изключено обаче зоната на натоварване да бъде разширена и сутрин между 9:00 и 10:00 часа, конкретно за Гърция. Наредбата ще се прилага след 1 ноември 2022 г.\n\nСпоред плана, Комисията иска да постави на държавите обвързваща цел за намаляване на потреблението на електроенергия „с поне 5% в определените пикови часове, през които електроенергията ще бъде по-скъпа. Според Брюксел това ще позволи намаляване на потреблението на природен газ при производството на електроенергия с 3,8%.\n\nКомисията също така призовава 27-те да намалят общото потребление на електроенергия с поне 10% до 31 март 2023 г., цел, която се счита за индикативна. Всяка страна ще избере свой собствен начин за постигане на целта, например „чрез системи за търгове“, които ще предложат парична компенсация на индустриите в замяна на намаляване на тяхното потребление.\n\nБрюксел иска да подкрепи доставчиците на енергия, засегнати от сериозен недостиг на ликвидност поради нестабилност на цените, като облекчи регулаторната рамка и въведе механизми за борба със спекулациите, за да ограничи пазарните колебания.\n\n„Ще променим временната регулаторна рамка за държавните субсидии през октомври, за да позволим предоставянето на държавни гаранции“, обяви Урсула фон дер Лайен.\n\nВ първоначалните предложения Комисията планираше да ограничи цените, които Русия плаща за доставките на газ за Европейския съюз, за да намали приходите на Кремъл, идея, на която се противопоставиха източноевропейските страни, които все още са силно зависими от руските въглеводороди.\n\nВместо това министрите от „27-те“ поискаха в Брюксел в петък да проучат възможността за налагане на таван върху целия внос на природен газ в ЕС, независимо от неговия произход, включително втечнен природен газ (LNG), за който Европа плаща много по-висока цена от тази в Азия. Европейският съюз обаче трябва да остане доста привлекателен пазар за доставчиците на втечнен природен газ, които лесно могат да намерят други клиенти другаде, предупреди Комисията, която заема предпазлива позиция по този спорен въпрос сред държавите-членки.",
    "Интерконекторът мина одит в Гърция": "Процедурите по въвеждане в експлоатация на интерконектора Гърция-България на 1 октомври напредват по график. Изпълнението на проекта е във финален етап на реализация и в двете държави текат паралелно административни процедури за издаване на съответните лицензи за експлоатация и право на ползване, съобщиха от независимия преносен оператор ICGB, който развива проекта за междусистемна газова връзка между Гърция и България.\n\nЦелият 31-километров участък от интерконектора на гръцка територия е одитиран на 8 и 9 септември от отдел \"Инсталации\" към дирекция \"Въглеводороди\" на гръцкото Министерство на околната среда и енергетиката и ръководството на ICGB. Одитът е част от процедурата по издаване на разрешение за експлоатация на участъка от газопровода на територията на Гърция. Делегацията е инспектирала подробно газоизмервателната станция край Комотини, крановия възел на гръцка територия и точките за свързване с Трансадриатическия газопровод и DESFA, включително цялата линейна част на интерконектора в Гърция.\n\n\"Цялата процедура се състои както от проверки на място, така и от детайлен преглед на редица документи. Това се прави, за да се гарантира, че извършените работи отговарят на всички изисквания за безопасна експлоатация на цялата инфраструктура за пренос на природен газ. Обратната връзка, която получаваме на място в момента, е положителна и се надяваме, че това ще доведе до навременното издаване на необходимото разрешително за експлоатация за Гърция\", отбелязват изпълнителните директори на ICGB Теодора Георгиева и Георгиос Сатлас.\n\nТе подчертават както значението на интерконектора в търговска експлоатация от 1 октомври. \"Говорим за газопровод, който отваря изцяло нов, сигурен маршрут за диверсифицирани доставки на природен газ не само за двете държави, които развиват проекта, но и за по-широкия регион на Югоизточна Европа, с възможност за пренос на природен газ и до Украйна и Молдова. Всички усилия остават насочени към завършване на оставащите второстепенни дейности по договора за строителство и необходимите административни процедури в Гърция и България, за да се постигне поставеният краен срок\", коментират Георгиева и Сатлас.\n\nПаралелно с одитите от гръцка страна, ICGB продължава да си сътрудничи активно с всички съответни български институции за издаване на Акт 16 и Разрешително за ползване, необходими за оперативната дейност на българска територия съгласно националното законодателство.",
    "Регионалният министър ще провери изграждането на интерконектора с Гърция": "Регионалният министър Иван Шишков отново ще провери в Стара Загора работата по довършване на интерконектора с Гърция.\n\nТази седмица се очаква съоръжението да получи акт 15.\n\nПланът е от началото на октомври интерконекторът да влезе в ескплоатация.\n\nС неговото пускане държавата ни ще може да получава нужните количества газ от Азербайджан.",
    "Машините и хартиените бюлетини заминаха за Гърция": "Машините и хартиените бюлетини за Гърция вече заминаха. Това заяви председателят на Централната избирателна комисия /ЦИК/ Росица Матева по време на предоставената възможност на медиите да наблюдават подготовката на машините за гласуване извън страната в склада, в който се съхраняват.\n\n525 са машините, с които ще се гласува извън страната, като разкритите секции са 301.\n\n\n\n238 са секциите с по две машини.\n\nОчаквайте подробности.",
    "Гърция привлича туристи: Зимата ни е по-мека, а разходите за енергия по-ниски": "Гърция започва активна кампания за подпомагане на своя туризъм и през предстоящата зима. Целта ѝ е да привлече европейски пенсионери и млади хора, които биха могли да работят от разстояние и да прекарат зимните месеци в страната, където разходите за отопление са пренебрежимо малки в сравнение с останалата част на Европа.\n\n\"Зимата ни е по-мека и затова разходите за енергия са по-ниски\", заяви преди дни ресорният министър на туризма на южната ни съседка Василис Кокилиас, откривайки кампанията, която е естествено продължение на инициативата \"Южно Егейско море\", която е хитът това лято, пишат от \"24 часа\".\n\nПо принцип в Гърция активният сезон приключва в средата на септември, но много от най-южните острови приемат гости и през октомври и дори през ноември.\n\nТова лято най-съществените приходи на гръцкия туризъм дойдоха от увеличението на германския пазар. До края на август броят на германските пътници на летище Eleftherios Venizelos в Атина е с 29% по-голям, отколкото през същия месец на 2019 г.\n\nНа Родос са пристигнали с 25% повече германски туристи, а в Хания на остров Крит броят им е със 78% по-висок.\n\nПрез първите три седмици на август летищата на Цикладските острови, на архипелага Додеканези и около Родос и Крит отбелязаха с 16% повече пътници, отколкото в предпандемичната 2019 г. Тогава гръцката икономика е спечелила 18,2 млрд. евро от туризма, докато за тази година прогнозите са за поне 20 млрд. евро.\n\nВ рекордната за туризма 2019 г. Гърция е посетена от почти 31,3 милиона туристи и 2,6 милиона круизни пътници.\n\nЗа тази година наблюдателите на пазара очакват петпроцентно увеличение на броя на посетителите в сравнение с 2019 г.\n\nСнимка: Bloomberg.com\n\nХаресайте страницата ни във Facebook ТУК\n\n\n\n",
    "Шок! Вижте цените на храните в Гърция и у нас": "В магазините в Гърция хранителните продукти са по-евтини, отколкото в България и разликите са драстични.\n\nСпекула вдига цените на основни продукти в магазините, смятат потребители=\n\n\\Истинска спекула се вихри с цените на основни хранителни продукти в България, показва проверка на колегите от вестник \"Труд\"\n\nЗа проучването специално са подбрани храни, които не са произведени в България или Гърция. Причината за това е, че има разлика в най-масово отглежданите земеделски култури у нас и в Гърция. Например в България е износител на пшеница, а Гърция на маслини.\n\nОсвен това има разлика в субсидиите за фермерите в двете страни, в климата и условията за напояване също има разлика. Всичко това може да бъде използвано като обяснение защо в Гърция цените на много храни са по-ниски.\n\nЗатова сравняваме цените на храни на едни и същи производители, които се внасят и в Гърция и в България от една и съща верига магазини, която работи и в двете държави. Оказва се, че у нас някои цени са 30-40% по-високи отколкото в южната ни съседка.\n\nХоландската отлежала Гауда в разфасовка от 450 грама у нас струва 9,99 лв., а в Гърция цената е 3,75 евро. Става въпрос за една и съща фирма производител, еднакъв срок на зреене на гаудата и за едни и същи разфасовки, но в България цената е с 36% по-висока. Още по-голяма е разликата в цените на сиренето Грана Падано, което у нас се продава по 8,99 лв. за разфасовка от 200 кг. Абсолютно същото сирене в Гърция е 3,29 евро. У нас цената му е с близо 40 на сто по-висока.\n\nЗащо е така? У нас се опитват да продават вносното сирене като луксозна стока. За повечето жители на Европа сиренето е просто основен хранителен продукт. А у нас се превръща в лукс и килограм Грана Падано излиза 44,95 лв. Човек на минимална заплата за един месец работа може да купи само 16 кг. от това сирене. А в Гърция с минималната заплата може да купят 43 кг.\n\nНай-драстичната разлика в цените в магазини от една и съща търговска верига в България и в Гърция е при спагетите. В България пакет спагети от 500 гр. струва 2,35 лв. В Гърция пакет лингуини на същия производител и същия грамаж струва 0,59 евро, а пакет спагети е 0,69 евро.\n\nПри вносните за България и Гърция месни продукти също има разлика в цените, но тя не е толкова драстична. Например мортадела в разфасовка от 150 грама у нас се продава за 3,99 лв. В Гърция абсолютно същата мортадела струва 1,99 евро. На пръв поглед цената изглежда една и съща. Но обменният курс не е два лева за евро. Реално цената у нас е с 2,3% по-висока, отколкото в Гърция."
}