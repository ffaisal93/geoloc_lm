{
    "Екатерина Стефанова сътворява мост между България и Нова Зеландия с картините си": "Непозната, екзотична и далечна изглеждала Нова Зеландия за младата художничка Екатерина Стефанова, която преди 5 години се установява да живее и работи на хиляди километри от родината, но първо в Австралия. Промяната за нея била шокираща, не просто заради голямата часова разлика, а и заради климата и мултикултурната среда в Сидни. Но този космополитен град не позволил уединение и време за творческа работа на Екатерина. Тя се решила на поредно пътуване, този път към Нова Зеландия. Тъкмо в островната държава в Тихия океан 22-годишната българка открила своя „рай на земята“, в който може да сбъдне бляновете си. А мечтата се оказва една – да живее в ритъма на природата и да разказва за преживяванията чрез картините си.\n\n\n\n\n\n\n\nНова Зеландия очарова Екатерина Стефанова със своята чиста и удивителна природа, с умението на хората да живеят така, че да не променят нищо от езерата, реките, планините и плажовете, където са домовете им. Там младата българка разбира, че, за да е щастлив, човек трябва да не да променя, а сам да се приспособява към средата. От ярките цветове на Нова Зеландия черпи идеи и вдъхновение и наскоро се завърна в родината с първата си изложба в София.\n\n\n\n\n\nЕкспозицията е озаглавена \"Отвъд\" и показва живописни платна на авторката, които имат художествен и документален характер, тъй като са рисувани по мотиви от фотографски кадри, заснети от Екатерина сред природата на острова.\n\n\n\n\n\nПлатната са придружени и със специални обяснителни бележки, в които тя описва, например виадукта Отира – мост, който буквално се слива с формите на природата. За художничката той е символ на симбиозата между човек и природа, която тя е открила в Нова Зеландия. Друг любим сюжет на художничката, която заради живота в странство вече подписва картините си с псевдоним – Кат Стефанова, е полетът на алпийския папагал Кеа. По думите на Екатерина, това не просто е единственият вид алпийски папагал в света, но птицата е очарователна и със своята интелигентност, с която се опитва да общува с хората.\n\n\n\n\n\n\"Аз, както повечето софиянци, обичам планините и не мога без усещането планината да е наблизо до дома ми, затова предпочетох живота в Нова Зеландия. Сега живея до планината, за половин час стигам до нея и винаги мога да се разхождам там. Това също е малка страна, с много разнообразна природа и е лесно да намериш мястото, до което искаш да стигнеш. С всичко това много ми напомня за България, в Австралия не беше така, затова предпочетох Нова Зеландия – разказва ни Кат Стефанова за избора си да живее по-спокойно, сред природата в страната на маорите.\n\n\n\nplay\n\npause\n\nstop\n\nmute\n\nunmute\n\nmax volume / Екатерина Стефанова пред Радио България Update Required To play the media you will need to either update your browser to a recent version or update your To play the media you will need to either update your browser to a recent version or update your Flash plugin\n\n\"Сега живея в къща с двор и се чуват птички, това много повече ми харесва, чувстваш се свободен, имаш пространство около себе си, а не си непрекъснато заобиколен от тълпи хора, както беше в Австралия. Това беше и шанс да видя страната през всички сезони, не просто за кратко пътуване. Освен това, тази държава е много по-близка до България като климатични особености – има 4 сезона, има сняг в планината, докато Австралия е с по-тропически климат, много е топло и това много натежава на човек, който не е свикнал с климата.\"\n\n\n\n\n\nТова, което впечатлява най-силно българката, е културата в Нова Зеландия. \"Там дори няма практика да се правят изложби на картини и публиката да ги посещава\" – казва Кат Стефанова, която през 2017 е завършила Националната гимназия за приложни изкуства „Свети Лука“ в София. Вече две години обаче работи далеч от професията си, в сферата на туризма в Крайстчърч. Не прави дългосрочни планове за живот в тихоокеанската държава и признава, че за времето си там не е имала възможността да се срещне с други българи.\n\n\n\n\n\n\"В Нова Зеландия се стремят всячески да запазят природата и прекарват времето си като практикуват екстремни спортове, в походи, катерене и т.н. Такъв е културният живот там и е много различен от този в Европа. Плажовете им, например, нямат близки хотели и заведения, защото това не е в синхрон с природата. Дори около най-забележителните им места няма къде да отседнеш, липсва и пътна инфраструктура. Те умишлено не искат да развиват туризъм, за да могат да съхранят красивите си места. Аз това лято за пръв път, откакто съм заминала, се прибирах в България. Разстоянията са големи, а и пандемията не ми позволи да пътувам. Затова чрез картините си сега се опитвам да разкажа на всички какво съм преживяла и какво съм разбрала през изминалото време, когато не съм си била в България\".\n\n\n\nСнимки: Гергана Манчева, личен архив",
    "Нова Зеландия почете паметта на кралица Елизабет II с ден на траур (ВИДЕО)": "Нова Зеландия обяви ден на траур в памет на кралица Елизабет II. Премиерът Джасинда Ардърн ръководи държавна мемориална служба в катедралата \"Свети Пол\", която започна с минута мълчание. На службата присъства и генерал-губернаторът Синди Киро.\n\n4 милиарда души са гледали погребението на Елизабет II\n\n„Днес сме се събрали, за да признаем дълбоката връзка, която Нова Зеландия има с нейно покойно величество кралицата повече от 70 години, връзка, започнала още при първото й посещение през 1953 г.“, каза Ардерн, докато четеше откъси от книга, посветена на визитата на Елизабет II преди 60 години.\n\nПерли, паяк върху ковчега и счупена палка: Любопитните факти за погребението на Елизабет II\n\nНова Зеландия е една от 15-те държави, чиито държавен глава е британският монарх, въпреки че неговата роля до голяма степен е церемониална. Смяната на британския монарх отново разпали дебатите за превръщането на Нова Зеландия в република. Но по-рано този месец Ардърн каза, че няма планове за смяна на системата в скоро време.",
    "Силно земетресение в Нова Зеландия": "Трус от 5,8 по Рихтер разлюля Нова Зеландия. Това е най-силното земетресение в страната за тази година, съобщава местният сеизмологичен институт, цитиран от „Дейли мейл”.\n\nДвижението на земните маси е усетено в 21:09 ч. местно време. Епицентърът на труса е бил с морето между Северния и Южния остров.\n\nЗа момента не се съобщава за пострадали и щети. Мнозина обаче са излезли на улицата притеснени от люлеенето на сградите.",
    "Минимална победа за Австралия в първата проверка с Нова Зеландия": "Минимална победа за Австралия в първата проверка с Нова Зеландия\n\nАвстралия се наложи над Нова Зеландия с 1:0 в контролна среща, която беше последна за \"кенгурата\" пред собствена публика преди Световното първенство в Катар. Единственото попадение за австралийците вкара крилото на испанския Кадис Авер Мабил, който се разписа в 32-рата минута.\n\nАвстралийците бяха по-активни през по-голямата част от мача, който се игра на стадиона в Бризбейн. Джаксъл Ървайн спечели пространство в средата на терена, подаде на Мабил, който веднага тръгна на ляво, увеличи скоростта и от 20-ина метра прати топката в долния ляв ъгъл.\n\nДвата отбора ще се срещнат още веднъж в неделя на \"Идън Парк\" в Нова Зеландия, която също игра бараж за участие на Мондиала, но отстъпи на Коста Рика. Гостите днес можеха да открият още в 10-ата минута, когато Крис Ууд подаде на Андре де Йонг пред вратата, но ударът му беше малко нескопосан и се отби в страничната греда. В 28-ата минута пък австралийците пропуснаха сериозна възможност чрез Ървайн, но 4 по-късно вече триумфираха.\n\nСнимки: Imago",
    "България ще спори с Нова Зеландия в плейофите за Купа \"Дейвис\"": "Отборният дух ще бъде ключът за победата, вярва капитанът на тенисистите Валентин Димов\n\nКапитанът на мъжкия национален отбор по тенис Валентин Димов (на преден план) е уверен, че България има сили да победи Нова Зеландия като гост, ако повтори представянето си от тази година. През март тимът ни надигра Парагвай с 3-1, а през септември победи Южна Африка с 3-0.\n\nКапитанът на мъжкия национален отбор по тенис Валентин Димов (на преден план) е уверен, че България има сили да победи Нова Зеландия като гост, ако повтори представянето си от тази година. През март тимът ни надигра Парагвай с 3-1, а през септември победи Южна Африка с 3-0.\n\nБългария ще гостува на Нова Зеландия в плейофите за влизане в Световна група I на турнира за Купа \"Дейвис\" през 2023 г. Това отреди изтегленият тази вечер жребий за второто ниво на световното отборно първенство по тенис за мъже. Мачовете от този етап на надпреварата трябва да се проведат на 3-4 или 4-5 февруари, като изборът на конкретни дати е право на домакина.\n\nТова ще е първа среща на тима ни с новозеландците за Купа \"Дейвис\", поради което домакинството беше определено с жребий. Останалите възможни противници на България бяха Япония, Еквадор, Бразилия, Индия, Румъния, Израел, Перу, Мексико, Украйна, Турция и Пакистан.\n\n\"Това е малко непознат съперник за нас. Най-важното е да запазим това, което показахме в двата мача тази година - да бъдем единни, да бъдем отбор, всички да се подкрепят и да го има този отборен дух. Смятам, че това ще бъде ключът за победата в Нова Зеландия - коментира капитанът на националния отбор Валентин Димов. - Мисля, че като цяло е един нелош жребий, с изключение на факта, че трябва да сме гости. По това време на годината там атмосферните условия се различават доста от тези в България. Но момчетата ще трябва да се справят. Ще се наложи да направим една по-дълга подготовка. Или на място в Нова Зеландия, или в страна с подобни условия, за да може да се аклиматизираме по най-добрия начин. Освен това трябва да видим каква настилка ще изберат домакините, което засега е неизвестно. Най-вероятно ще бъде на твърд корт.\"\n\nКапитанът изрази надежда, че ще може да разчита на всички най-добри български тенисисти, които ще открият следващия сезон на първия за годината турнир от Големия шлем - Australian Open в Мелбърн (16-29 януари). Гарантирано място в основната схема в Австралия има Григор Димитров, а в квалификациите освен Димитър Кузманов шанс да участват имат още Адриан Андреев и Александър Лазаров.\n\n\"Надявам се някои да се прехвърлят директно от Австралия в Нова Зеландия. Предстоят разговори с всички момчета и се надявам да успеем да вземем всички най-добри към момента в отбора за плейофите\", каза Димов.\n\nЗа да стигне до плейофа на Световна група I, националният ни отбор победи категорично тима на Южна Африка в мача от Световна група II в София миналия уикенд. Избраниците на капитана Валентин Димов спечелиха домакинството си с 3-0, без да загубят дори сет на клей корта в Българския национален тенис център в Борисовата градина.\n\nТова беше изобщо първа победа за България над този съперник след две поражения с по 1-4 - през 1993 г. у дома и през 2019 г. като гост. РЮА е бивш носител на Купа \"Дейвис\", триумфирал с титлата през 1974 г.",
    "Нова Зеландия няма планове да става република на този етап": "Премиерът на Нова Зеландия Джасинда Ардърн заяви в понеделник, че нейното правителство няма да предприеме никакви действия за превръщането на страната в република след смъртта на кралица Елизабет II, предава Associated Press.\n\nАрдърн каза, че смята, че Нова Зеландия в крайна сметка ще стане република и това вероятно ще се случи в рамките на нейния живот, но че има по-належащи проблеми за нейното правителство.\n\nТя за първи път повдига темата в дебата за превръщането на Нова Зеландия в република след смъртта на кралицата и това отразява предишни нейни коментари, които е направила по въпроса. Ардърн също по-рано изрази подкрепата си за това страната в крайна сметка да стане република.\n\nСъгласно настоящата система британският монарх е държавен глава на Нова Зеландия, представляван в страната от генерал-губернатор. Ролята на генерал-губернатора в наши дни се счита предимно за церемониална.\n\nВсе пак много хора твърдят, че Нова Зеландия няма да излезе напълно от сенките на своето колониално минало и да стане наистина независима нация, докато не стане република.\n\n\"Има дебат, вероятно от няколко години\", каза Ардърн. \"Това е просто темпото и ширината на този дебат. Много пъти съм изяснявала мнението си. Вярвам, че Нова Зеландия ще се насочи към това след време. Вярвам, че е вероятно да се случи в рамките на живота ми.\n\n\"Но не го виждам като краткосрочна мярка или нещо, което е на дневен ред в скоро време\", каза Ардърн.\n\nТя каза, че превръщането в република на тихоокеанската държава не е нещо, което нейното правителство планира да обсъжда в който и да е момент.\n\nСмъртта на Елизабет и възкачването на крал Чарлз III на трона съживи дебата за превръщане в република в много страни по света.\n\nЧарлз стана държавен глава не само в Обединеното кралство и Нова Зеландия, но и в 13 други страни, включително Канада, Ямайка и Австралия.\n\nАвстралийският премиер Антъни Албанезе започна да полага основите на австралийска република, след като беше избран през май. Но и той каза в неделя, че сега не е моментът за промяна, а по-скоро за отдаване на почит към кралица Елизабет II. По-рано той каза, че провеждането на референдум за република не е приоритет на първия му мандат в правителството.\n\nМного хора в Нова Зеландия спекулираха в миналото, че дебатът за републиката ще набере скорост едва след смъртта на кралицата, като се има предвид колко обичана беше тя от толкова много хора.\n\nАрдърн каза, че не свързва двете събития. \"Никога не съм го разглеждала по този начин\", каза тя.\n\nНовозеландският премиер също обяви в понеделник, че страната ще отбележи смъртта на Елизабет с официален неработен ден на 26 септември. Нацията ще проведе държавна мемориална служба на този ден в столицата Уелингтън.\n\nАрдърн каза, че Елизабет II е била необикновена личност и много новозеландци биха оценили възможността да отбележат смъртта й и да празнуват живота й.\n\n\"Като кралица на Нова Зеландия и много обичан суверен от повече от 70 години, е уместно да отбележим нейния живот на отдадена обществена служба с държавна панихида и еднократен официален празник\", каза Ардърн.\n\nАрдърн каза, че ще замине тази седмица за Великобритания, за да присъства на погребението на Елизабет.",
    "Австралия и Нова Зеландия окачествиха заплахите на Путин като немислими и безотговорни": "Австралия и Нова Зеландия разкритикуваха ескалацията на конфликта в Украйна от руския президент Владимир Путин, като окачествиха заплахите му, че би използвал ядрени оръжия, за да защити Русия, като немислими, предаде Ройтерс.\n\nПутин нареди вчера първата военна мобилизация в Русия след Втората световна война. Решението на руския лидер шокира някои граждани на собствената му страна, а западните страни заявиха, че става дума за акт на отчаяние в една война, която Русия губи.\n\nРуският президент заяви, че е готов да прибегне до всякакви средства, за да защити страната си.\n\n\"Тези заплахи са немислими и безотговорни. Твърденията му, че защитава териториалната цялост на Русия, са неверни. Фалшивите референдуми няма да направят тези твърдения истина\", заяви австралийската външна министърка Пени Уонг в Ню Йорк, където участва в годишната сесия на Общото събрание на ООН.\n\n\"Само Русия е отговорна за тази незаконна и неморална война. Мирът е възможен само ако Русия изтегли силите си от територията на Украйна\", каза още австралийската министърка.\n\nНовозеландската премиерка Джасинда Ардърн разкритикува ескалацията на конфликта от Русия и заяви, че заплахите на Путин, че би използвал всякакви средства, подчертава факта, че твърденията на Русия, че се бори за освобождаването на хора в Украйна, са лъжа.",
    "Супервулканът в Нова Зеландия се събужда?": "Новозеландски учени повишиха нивото на тревога за вулкана под най-голямото езеро в страната, предизвикал най-мащабното изригване на Земята през последните 5000 години при последното си събуждане преди около 1800 години, съобщава \"Ройтерс\".\n\nГеоложката агенция \"ГеоНет\" посочва, че е засякла близо 700 леки земетресения под езерото Таупо - калдерата, създадена от гигантския вулкан, поради което е повишила нивото на тревога на 1 от 0.\n\nСистемата за предупреждение при вулканично изригване включва шест степени, но \"ГеоНет\" уточнява, че изригвания могат да възникнат на всяко ниво на тревога. Освен това не е задължително нивата да се покачват последователно, тъй като активността може да се промени бързо.\n\nThe Volcanic Alert Level for Taupō Volcano has been raised to Volcanic Alert Level 1 (minor volcanic unrest). This minor unrest is causing the ongoing earthquakes & ground deformation at the volcano. Read our bulletin with all of the information here: https://t.co/T9yTR3aF32 pic.twitter.com/FD31y9iYqD — GeoNet (@geonet) September 20, 2022\n\nВулканът Таупо изхвърля повече от 100 куб. км материал в атмосферата при последното си изригване около 200 г. пр. н. е., опустошавайки голяма площ от централния Северен остров на Нова Зеландия преди появата на хора там. По данни на \"ГеоНет\" именно това е било най-голямото изригване на планетата през последните 5000 години.\n\nГеоложката служба отбелязва, че за първи път повишава нивото на тревога за вулкана Таупо до 1. Това обаче не е първият път, в който е регистрирана активност, поради което се счита, че има малка вероятност за изригване.\n\nЗеметресенията и деформациите може да продължат през следващите седмици или месеци, посочват от службата.\n\nНова Зеландия е разположена на границата между тихоокеанската и австралийската тектонична плоча, поради което често отчита значителни вулканични процеси и земетресения.\n\nПрез 2019 г. Белият остров, известен като Уакари, внезапно изригна, изхвърляйки пара и пепел. При изригването загинаха 22 души, а 25 бяха сериозно ранени.",
    "Правителството в Нова Зеландия няма планове за превръщането на страната в република след смъртта на кралица Елизабет Втора": "Новозеландската премиерка Джасинда Ардърн каза, че каза че нейното правителство няма да предприеме никакви стъпки към превръщането на Нова Зеландия в република след смъртта на кралица Елизабет Втора, предаде Асошиейтед прес. Ардърн смята, че Нова\n\n/ПГ/",
    "Петима души загинаха при инцидент с лодка край Нова Зеландия": "Петима души загинаха, след като лодка в Нова Зеландия се е преобърнала след сблъсък с кит, информира Ал-Джазира, цитирайки мести медии.\n\nОбществената телевизия на Нова Зеландия RNZ (Радио Нова Зеландия) съобщи в събота, че лодката се е преобърнала край залива Гуус близо до град Кайкура на Южния остров.\n\nЕдинадесет души са били на борда на плавателния съд, когато се е преобърнал, а пет тела са били извадени по-късно от служители на службите за спешна помощ, съобщи RNZ, позовавайки се на местната полиция. Спасени са шестима души.\n\nПолицията съобщи, че лодката се е преобърнала след \"сблъсък\", но не може да потвърди с какво точно се е сблъскала.\n\nКметът на Кайкура Крейг Макъл заяви, че морето е било спокойно по време на инцидента и се предполага, че кит е изплувал изпод лодката и я е обърнал. Той добави, че в района е имало кашалоти, а също и няколко гърбати китове, пътуващи през това време.\n\nПреобърналата се лодка е била наета от група жени.\n\nКайкура е популярна дестинация за наблюдение на китове. Морското дъно се спуска рязко от брега, което води до дълбоки води близо до брега.",
    "Ясна е самоличността на децата, намерени в куфари в Нова Зеландия": "Полицията в Нова Зеландия е установила самоличността на двете деца, чиито останки бяха открити в куфари, продадени на онлайн търг по-рано този месец, съобщава Си Би Си Нюз.\n\nСемейството е поискало имената им да не бъдат съобщавани.\n\nПолицията започна разследване на убийство, след като останките бяха открити в Южен Окланд на 11 август.\n\nРазследващите установиха, че децата вероятно са били на възраст между 5 и 10 години, когато са починали. Според тях децата са били мъртви от три или четири години.\n\nВсе още не е ясна причината за смъртта.\n\nПреди седмица полицията в южнокорейската столица Сеул откри жената, за която се смята, че е майка на децата.\n\nЖената е на около 40 години и в пристигнала в Южна Корея през 2018 г. Тя е била родена в Южна Корея, но по-късно заминава за Нова Зеландия, от където получава и гражданство.\n\nОт полицията са установили, че адресът на жената в Нова Зеландия съвпада с този, на който куфарите са били съхранявани години наред.\n\nВластите проверяват записите от камери, Складовото помещение, където са съхранявани куфарите, е прегледано щателно от криминалистите.\n\nЮжнокорейската полиция си сътрудничи с новозеландските власти чрез Интерпол.\n\nПолицията подчерта, че семейството, което е купило куфарите, не е свързано със смъртта на децата.",
    "Чарлз III бе обявен за държавен глава на Австралия и Нова Зеландия": "Крал Чарлз III бе обявен официално за държавен глава на Австралия и Нова Зеландия на церемонии в техните столици, предаде Ройтерс, цитирана от БТА.\n\nВ Уелингтън това бе направено от премиера Джасинда Ардърн. Тя тържествено обяви в парламента: \"Негово Величество крал Чарлз III е нашият суверен\". По думите ѝ новият крал винаги досега е проявявал \"голяма загриженост\" за новозеландския народ, а със смъртта на Елизабет II Нова Зеландия нализа във време на промени.\n\nВ Канбера британският генерал-губернатор Дейвид Хърли огласи в сградата на парламента, че Чарлз III е новият държавен глава на Австралийския съюз.",
    "Нова Зеландия премахва голяма част от ограниченията, тъй като броят на случаите на КОВИД-19 намалява": "Нова Зеландия днес премахна по-голямата част от оставащите ограничения, свързани с КОВИД-19, като за пръв път от началото на пандемията правителството сигнализира за връщането към нормалния живот, съобщава Асошиейтед прес.\n\nВ супермаркетите, магазините, автобусите и самолетите вече няма да се изисква носенето на маски. Ще отпаднат и последните задължителни ваксини за здравните работници. А туристите вече няма да се налага да се ваксинират, за да посетят страната.\n\nПравителството обяви, че се отказва от досегашната система за справяне с КОВИД-19 и оставя в сила само две основни ограничения. Тези, които дадат положителна проба за вируса, трябва да се изолират за седем дни, а хората, посещаващи болници и домове за възрастни хора, трябва да са с маски.\n\nПромените настъпват със затихването на епидемията от Омикрон и края на зимния сезон в Южното полукълбо. Броят на случаите в Нова Зеландия достигна най-ниските си стойности от февруари.\n\n\"Това е моментът, в който най-накрая вместо да чувстваме, че КОВИД диктува случващото се с нас, с живота ни и с бъдещето ни, си връщаме контрола\", заяви новозеландската министър-председателка Джасинда Ардърн и добави, че промените ще помогнат и на бизнеса, което е от съществено значение за икономическото възстановяване на страната.\n\nНова Зеландия постигна първоначален успех в борбата с КОВИД пандемията като успя напълно да ликвидира вируса след пълно затваряне на границите си и внимателното проследяване на случаите на зараза. Подходът на Уелингтън обаче се промени, когато се оказа невъзможно да бъдат ликвидирани по-силно заразните варианти. През март страната бе съобщила само за 65 смъртни случая, свързани с вируса. Откакто се появи вълната от Омикрон, броят им нарасна до близо 2000. Но и това все още е значително по-малко в сравнение с броя на смъртните случаи в много други държави.",
    "Нова Зеландия увеличава чувствително бюджета за подготовка за Зимни Олимпиади след \"безпрецедентния успех\" в Пекин": "Правителството на Нова Зеландия гласува увеличаване на бюджета за зимни спортове с 20 милиона новозеландски долара (12 милиона щатски долара), след като страната направи най-успешното си участие на Олимпийски игри в Пекин. Целта е подготовка за Милано 2026.\n\nИнвестицията е с 60 процента по-голяма от бюджета, който бе заделен за подготовка за Игрите в Китай. Там новозеландците спечелиха историческите си първи титли чрез Зои Садоски в сноуборда и Нико Портеос в ските свободен стил. Садоски спечели и един сребърен медал.\n\n\"Безпрецедентният успех на Нова Зеландия на Олимпийските игри и Параолимпийските игри доказват, че в зимните спортове разполагаме с млади таланти. Тази инвестиция ще помогне за още успехи, ще развива спортистите и треньорите и ще послужи за изграждане на съоръжения\", казва спортният министър Грант Робъртсън.\n\nС новия четиригодишен план ще бъдат заделени средства и за развитието на нови дисциплини, които доскоро не бяха подкрепяни финансово в Нова Зеландия - шейнички и биатлон.",
    "Арестуваха жена за убийството на децата, намерени в куфар в Нова Зеландия": "Арестуваха 40-годишна жена в Южна Корея във връзка с убийството на двете деца, които бяха намерени в куфар в Нова Зеландия миналия месец, съобщават от местната полиция, цитирани от Би Би Си.\n\nТя се е укривала в апартамент в град Улсан.\n\nНова Зеландия е подала молба за екстрадиция на жената от Южна Корея, властите поискаха да ѝ бъде отказана гаранция.\n\nНа 16 август полицията получи сигнал, че в куфари, купени на търг в складово помещение в Нова Зеландия, са открити човешки останки. Телата са били съхранявани няколко години. Корейската полиция съобщи, че жертвите са на възраст 7 и 10 години. Семейството на починалите деца е живяло в Оукланд от няколко години, а техният баща е починал малко преди тях.\n\nСемейството, което е открило телата, не е свързано със смъртните случаи.",
    "Гуус Хидинк ще се завърне на резервната скамейка на Австралия за контролата с Нова Зеландия": "Треньорът Гуус Хидинк ще се завърне на резервната скамейка на националния отбор на Австралия в контролната среща с Нова Зеландия. Хидинк е получил покана лично от настоящия селекционер на австралийците Греъм Арнолд да бъде до него утре в проверката, която ще се проведе в Бризбейн. Двамата бяха един до друг на днешната пресконференция преди мача и запълниха времето на журналистите с доста шеги и забавни моменти.\n\n\"Получих позвъняване от Арни (прякорът на Греъм Арнолд). Изобщо не го правихме на въпрос. Той ми каза: искам да дойдеш и да седнеш до мене на пейката в този мач. Без никакво колебание дори и за секунда му отговорих: идвам, разбира се\", разказа нидерландският специалист Хидинк, цитиран от агенция АР.\n\nВ момента на 75 години, Гуус Хидинк прекрати треньорската си кариера, а начело на Австралия е бил през 2005-а и 2006-а година, след което се премести в националния отбор на Русия.\n\nСрещата с Нова Зеландия ще бъде и последното домакинство преди Световното първенство в Катар, което започва на 20-и ноември.\n\n\"Една нощ си седях и взех това тежко решение да върна в отбора и до себе си човекът, който беше мой ментор във футбола и ми помогна толкова много както във футбола, така и в живота. Имаме нужда да подберем най-добрите играчи и никой не бива да се съмнява, че Гуус има окото да отдели таланта. А фактът, че ще седне да си поговори с момчетата по време на разборите на този лагер, е истински бонус за всички нас, разказва още Греъм Арнолд.\n\nНо освен в Австралия и Русия, Гуус Хидинк беше начело и на отбора на Република Корея на домашното Световно първенство през 2002-а година, където те стигнаха до полуфинал. Сега идеите му да се играе \"атакуващ футбол с много доминация\" трябва да бъдат възприети от австралийските национали и демонстрирани в група D на Мондиала в Катар срещу отборите на Франция, Тунис и Дания. Световните шампиони са първите им съперници на 23-и ноември, на 26-и ще спорят с Тунис и на 1-и декември е мачът им с Дания. Австралия стигна до петото си поредно участие на най-големия футболен форум след успех над Перу при изпълнение на дузпи през юни.",
    "Месар от Нова Зеландия се подигра с крал Чарлз III": "Месар от Нова Зеландия се пошегува с подутите пръсти на крал Чарлз III. По повод възкачването на краля на престола касапинът пусна в продажба в месарницата си наденички назовани \"Пръстите на крал Чарлз\".\n\nВ сряда \"Месарницата на Ейвън\" в Окланд, Нова Зеландия обяви в серия публикации в социалните мрежи, че специалните наденички ще бъдат предлагани за ограничен период от време, пише dailymail.\n\nВ събота крал Чарлз III се качи официално на трона след смъртта на майка си кралица Елизабет II.\n\nПричината \"Месарницата на Ейвън\" да започне да използва името на краля за наденичките си, са снимките на подутите пръсти на Чарлз III, които придобиха популярност в социалните мрежи.\n\nКрал Чарлз III също се е шегувал с подутите си пръсти, а и дори ги е наричал \"пръсти като наденички\" през 2012 година, по време на посещение в Австралия.\n\nМесарницата в Нова Зеландия първоначално публикува снимка на краля, но премахва пръстите му от изображението и шеговито ги заменя с истински наденици. Снимката е придружена от текст, който гласи \"Ще горя в ада\".\n\nПодутите пръсти са нещо, от което Чарлз III страда от години.\n\nБритански лекар обясни, че подуването може да бъде причинено от множество здравословни състояния, както и от задържане на вода. Най-вероятната причина за състоянието обаче е старост.\n\n\"Отокът е състояние, при което тялото започва да задържа течности в крайниците, обикновено в краката и глезените, но също и в пръстите, което води до тяхното подуване\", обяснява д-р Гарет.",
    "M-Спорт оттегли участието на Фурмо в Нова Зеландия": "M-Спорт оттегли заявката за участие на Адриен Фурмо в предстоящото рали Нова Зеландия. Французинът ще пропусне втора поредна надпревара от сезон 2022 в WRC, но ще се върне в предпоследния кръг в Испания.\n\nМ-Спорт планираше да пусне четири автомобила Форд Пума Rally1 за дългоочакваното завръщане на Нова Зеландия в световния рали шампионат. Фурмо трябваше да се присъедини към редовните пилоти на британския отбор Крейг Брийн и Гас Грийнсмит, както и към частника Лоренцо Бертели. Италианецът който се завръща в WRC. Италианецът трябваше да се включи в рали Швеция, но се отказа заради застъпване с други ангажименти.\n\nВчера М-Спорт Форд потвърди, че отново ще изтегли Фурмо и неговия навигатор Александър Кориа. Според отбора, решението е било взето заедно с френския състезател.\n\n„След като преоцени целите на Адриен Фурмо за сезон 2022, М-Спорт оттегли заявката му за рали Нова Зеландия“, се казва в официално изявление на отбора.\n\n„М-Спорт Форд остава напълно ангажиран с Адриен, който участва във вземането на това решение. Отборът може да потвърди, че той ще се завърне в отбора в Испания и отново ще бъде зад волана на Форд Пума Hybrid Rally1.“\n\nTEAM STATEMENT After reassessing Adrien Fourmaux’s targets for the 2022 season, M-Sport has withdrawn Adrien’s entry for Rally New Zealand. M-Sport remains fully committed to Adrien and this decision has been made in conjunction with him and our partners. pic.twitter.com/wXcHjKnlhK — M-Sport (@MSportLtd) September 20, 2022\n\nM-Спорт оттегли участието на Фурмо в рали Акрополис по-рано този месец. Причината за това невъзможността на механиците на тима да поправят автомобила на 27 годишния състезател, който катастрофира тежко в предпоследния етап на Рали Ипр.\n\nЗа разлика от състезанието в Гърция, пилотите на М-Спорт няма да опознават трасето до началото събитието в Нова Зеландия.\n\nЗа момента Фурмо заема незавидната 18-та позиция във временното подреждане в WRC. Французинът има пет отпадания от началото на сезона и взе точки в само три старта. Най-доброто му класиране бе седмо място в рали Естония.\n\nИзтеглянето на французина означава, че само 10 автомобила от клас Rally1 ще се състезават в Нова Зеландия. Освен трите коли на М-Спорт, Тойота ще участва с четири автомобила, а Ожие ще заеме мястото на Лапи до края на сезон 2022. В същото Хюндай отново ще разчита на От Танак, Тиери Нювил и Оливър Солберг.",
    "Ожие потвърди участието си в рали Нова Зеландия": "Себастиен Ожие потвърди участието си в рали Нова Зеландия. Осемкратният световен шампион в WRC ще се състезава за заводския отбор на Тойота. Това ще бъде четвърто участие за тазгодишната кампания за френската легенда в рали спорта.\n\nОжие отново ще кара третия автомобил на Тойота, който споделя с Есапека Лапи. Малко след края на рали Сафари французинът заяви, че иска да се включи в рали Нова Зеландия. До момента той участва в надпреварата през сезон 2010 и завърши на втора позиция.\n\nНова Зеландия трябва да направи дългоочакваното си завръщане в WRC след десетгодишно отсъствие. Последно световният рали шампионат посети островната държава през 2012 г. Преди две години надпреварата трябваше да се състои, но бе отменена заради пандемията от коронавирус.\n\nОрганизаторите на събитието потвърдиха, че Ожие и неговият втори пилот Бенжамен Вейлас ще участват в състезанието, което ще се проведе на 29 септември и 2 октомври по известните новозеландски пътища с чакъл около Окланд.\n\n„Рали Нова Зеландия беше на първо място в списъка с ралита, които исках да направя тази година“, сподели Ожие.\n\n„Досега съм участвал в това рали само веднъж. Самата надпревара е много красива. Новозеландските пътища са едни от най-добрите в света за ралита. Също така се влюбих в разнообразната и красива природа на страната.“\n\nОжие има „недовършена работа“ в Нова Зеландия, след като през 2010 г. пропусна да спечели първата си победа във WRC.\n\nТогава той караше автомобил на Ситроен и имаше шест секунди преднина в последния етап през същата година. В крайна сметка завъртане три завоя преди края да даде победата на тогавашния му съперник Яри-Мати Латвала с Форд.\n\n„Беше ми трудно да се върна в спомените си през 2010 г. , защото преследвах първата си победа. Това винаги е много важна стъпка в кариерата на всеки един състезател“, продължи Ожие.\n\n„Имах късмет, че три седмици по-късно спечелих първия си успех в рали Португалия, така че не ми се наложи да чакам твърде дълго. Имам недовършена работа Нова Зеландия. Това е още една причина да се върна. Дори и да не се състезавам на пълен работен ден, очаквам да бъда конкурентноспособен и се надявам да се радвам на повече победи в бъдеще.\n\n„Пътищата в рали Нова Зеландия са вълшебни за каране. В Европа нямаме такива наклони по пътищата, където танцувате по пътя и се наслаждавате на гледката. Това е толкова привлекателно за един рали пилот.“\n\nReally happy to go back to New-Zealand, 12 years after! Such a beautiful country with great roads for rallying. Can’t wait to be there again!#WRC #RallyNZ https://t.co/dbp0Ytg5Ie — Sébastien Ogier (@SebOgier) September 4, 2022\n\nТова ще бъде четвърто участие за Ожие от началото на сезон 2022. Досега пилотът на Тойота участваше в Монте Карло, Португалия и Кения и записа един подиум. Освен WRC, Ожие тества автомобил от Формула Е по улиците на Ню Йорк и участва в първите три кръга от сезон 2022 в WEC.",
    "Политически лидери, общественици и граждани отдават почит на Елизабет II": "Целият свят отдава почит на най-дълго управлявалия монарх в британската история. И в този част политически лидери, общественици и граждани продължават да поднасят съболезнования.\n\nВъпреки лошото време през цялата нощ хора от всички краища на Великобритания поднасяха цветя в памет на кралица Елизабет II пред на замъците Уиндзор, Балморал и Бъкингамския дворец.\n\nЦветя покриха портите на британските посолства в целия свят. В знак на почит светлините на Айфеловата кула в Париж угаснаха, \"Емпайър Стейт Билдинг\" в Ню Йорк беше осветена в кралския цвят - лилаво, а знамената на европейските институции бяха свалени наполовина.\n\nТраур беше обявен в Нова Зеландия и Австралия, които са сред 15 държави, на които Елизабет II беше държавен глава.\n\n„Можем да намерим утеха в думите на Нейно Величество: ''Скръбта е цената, която плащаме за любовта\", посочи австралийският премиер Антъни Албанезе.\n\nПремиерът на Нова Зеландия Джасинда Ардерн коментира, че това е момент на дълбока тъга.\n\n„Няма съмнение, че днес се затваря една глава от историята. Заедно с това споделяме благодарността си към една невероятна жена, която имахме щастието да наречем наша кралица“, добави тя.\n\nКралят на Испания Фелипе обяви:\n\n„Кралица Елизабет ще бъде запомнена като един от най-добрите монарси на всички времена заради нейното достойнство, чувство за дълг, смелост и отделеност“.\n\nНай-големите в бизнеса и културата я почетоха с публикации в социалните мрежи. А сър Елтън Джон посвети песен в нейна памет по време на концерта си в Торонто.",
    "Българите в САЩ са готови за изборите на 2 октомври": "Т.н. мрежа на изборните доброволци в чужбина отново е молибизирана и в пълна готовност за предстоящите на 2 октомври избори за български парламент. \"Енергията, която съществува в последните няколко години след протестите през 2012 г. продължава да бъде налице. Продължаваме да бъдем оптимисти и мислим най-доброто за България. Каквото зависи от нас, го правим\", каза за БНР координаторът за САЩ Даниел Дженев.\n\nВ САЩ ще има 55 секции. Толкова е имало и през ноември миналата година. В много тях ще се гласува машинно. Информацията е на кореспондентката на БНР в САЩ Елена Цанева.",
    "Мачът \"България\" - \"Северна Македония\" в прогнозата на Стефан Георгиев": "„Спортна среща“ - предаване за спорта като философия и начин на живот, което предоставя на вниманието на слушателите интересни коментари и мнения за най-значимите спортни събития от изминалата седмица.\n\n\n\nСпортните събития от изминалата седмица с акценти\n\nв предаването от 25 септември\n\n\n\nКоментари за:\n\nТемата която доминира над всички останали – Легендарният Роджър Федерер се сбогува със световния тенис. Федерер - Надал с последен двубой за „Лейвър къп 2022“, където и двамата големи не криеха сълзите си.\n\nЕмоции и споделени спомени и на Камен Алипиев от далечната 2012 г. – когато е бил сред публиката, на полуфиналите на Олимпийския турнир в Лондон на мача Федерер – дел Потро.\n\nНачало на Sofia Open: Пьотр Несторов vs Салваторе Карузо. Може да се каже за този турнир, че той ще бъде най-силният в историята на Sofia Open досега.\n\nСтарт на Световното първенство по волейбол при жените, с изключително важен мач България – Германия. И още подробности.\n\nТурнирът „Баскетбол на колички“ в зала „Триадица“ най-добрият български отбор „София Балкан“ с бронз, а 1-во място за отбора на Турция. Очаква се „София Балкан“ да играе и в Балканската лига.\n\nКамен Алипиев с коментар за финала отминалото Световно първенство по баскетбол, завършило с победа на Испания над Франция, на който самия Кедър присъства и отрази от Берлин.\n\nСветовно първенство по баскетбол за жени се провежда в Австралия – подробности за отборите и програмата.\n\nРъгби: Австралия със загуба. Ръгби шампионатът за страните от Южното полукълбо, спечелен от Нова Зеландия.\n\nЛига на Нациите – анализи и коментари.\n\nБългарски клубен футбол.\n\nМоto GP – Шампионат за голямата награда на Япония.\n\nФинал в женската NBA. Феноменът Беки Хамън.\n\nСъбеседници:\n\nПо телефона Стефан Георгиев – пратеник на БНТ в Скопие, за предстоящия ни мач с република Северна Македония.\n\nЗа документалният Филм „Нямаш място в нашия град“ за отбора на „Миньор Перник“, чиито прожекции предстоят – мнение за лентата на Камен Алипиев.\n\nРоман Михайлов с новини за наградените филми от завършилия „Банско филм фест“.\n\nПо телефона: Александър Богданов предава емоциите от Българското първенство по Американски футбол между Sofia Beers - Varna Sharks от стария стадион „Академик“.\n\nСлушайте \"Спортна среща\" всяка неделя от 16 до 18 часа по Радио София.",
    "Григор Димитров: Готов съм да чуя мощно \"Мачкай, Гришо!\"": "Не ме е страх от никого на Sofia Open, побеждавал съм всички участници, заяви най-добрият ни тенисист\n\nГригор Димитров се забавлява по време на пресконференцията преди участието му на Sofia Open, което бе и една от редките му изяви пред български медии.\n\nГригор Димитров се забавлява по време на пресконференцията преди участието му на Sofia Open, което бе и една от редките му изяви пред български медии.\n\nПървата ракета на България в тениса Григор Димитров изрази огромното си нетърпение да участва отново на турнира Sofia Open от сериите ATP 250, чието седмо издание започва от понеделник в столичната зала \"Арена Армеец\". Димитров игра за пръв и последен път до момента в надпреварата през 2017 г., когато спечели и титлата.\n\n\"Все едно не съм напускал. Нямам търпение да се завърна на корта в София. Тук беше един от най-специалните ми моменти. Никога не ме е напускало чувството за турнира. Готов съм да чуя отново мощно \"Мачкай, Гришо\". Очаквам много добра публика. Опитвам се да използвам позитивната енергия от феновете. Аз, където и по света да играя, срещам българска подкрепа и винаги се чувствам много добре и се опитвам да я използвам\", коментира днес 31-годишният хасковлия пред български медии.\n\nТой обяви, че е готов физически за турнира, като допълни, че не се притеснява от нито един от останалите участници. \"За момента съм добре. След US Open имах време за почивка и равносметка. Имах генерални изследвания, за да видя дали съм във форма. Исках да тренирам всеки ден и да се чувствам добре, но след US Open не бях в кондиция не само за тренировките. Трябваше да съм максимално добре, а затова отказах и Мец, целта беше да съм 100% готов за София. Няма нищо по-хубаво от това да играеш на родна земя. Играя мач за мач. Няма значение с кого играя, искам да се наслаждавам и да играя добре. Срещу всички съм играл и съм печелил. Не се страхувам от никого\", каза Димитров, който е поставен под №3 в схемата.\n\nУчастието му в Sofia Open започва директно от 1/8-финалите, а съперник ще му е Микаел Имер (Шв) или Иля Ивашка (Блрс).\n\nВерсията му за пропуснатите предишни издания на Sofia Open бе следната: \"Разбирам, че за турнира е много важно да участвам. Така се случват нещата в последните години, че турнирите са в странен график. Имаше много промени през последните две-три години, всичко беше много деликатно. Всичко беше много различно като планиране.\"\n\nГригор Димитров добави, че до момента не е взел решение кой ще бъде следващият му треньор, след като преди 10-ина дни стана ясно, че се разделя с Данте Ботини.\n\n\"Обмислям за нов треньор. Решението беше взето, продължаваме напред. Очаквах малко повече от себе си в дадени моменти. Имаше контузии и в дадени моменти нещата не ми се получаваха. Трябва да намеря правилния треньор и да направим програмата за следващата година\", каза най-добрият ни тенисист. Той до момента не може да потвърди участие в плейофите за влизане в Световна група I на турнира за Купа \"Дейвис\" в началото на февруари 2023 г. Тогава България ще гостува срещу Нова Зеландия, а малко преди това ще е приключил първият за годината турнир от Големия шлем - Australian Open (16-29 януари).\n\nТой коментира и навлизането на новото поколение в тениса: \"Прекалено рано е да говорим дали младите могат да променят тениса. Виждаме как Алкарас удря топката силно, той има всички удари. Все пак, виждат се неща, които още му липсват. Може да намериш пролука, но е факт, че в момента играчите са по-силови. Не смята, че спортът ще стане само силно блъскане. Просто не виждам как ще се издържи на такова темпо толкова дълго. Ще има някаква друга промяна, сигурен съм.\"\n\nНОВ ОТПАДНАЛ УЧАСТНИК\n\nТази сутрин стана ясно, че още един от участниците в Sofia Open няма да пристигне. Носителят на три титли от Големия шлем Стан Вавринка (Швейц), който в момента е №284 в света и бе получил \"уайлд кард\", отпадна заради травма и ще бъде заменен от Александър Вукич (Авл), който е №138 в световната ранглиста. В петък стана ясно, че заради контузии отпадат също миналогодишният финалист в София - Гаел Монфис, а също сърбинът Филип Краинович, който през 2021 г. достигна до 1/2-финалите. Отпада и световният №10 Хуберт Хуркач (Пол).",
    "Сателитният интернет Starlink се забавя от ръста на абонатите": "Но на много места мрежата на Илон Мъск задминава кабелните връзки\n\nСкоростта на сателитния интернет Starlink, развиван от американската компания SpaceX, пада поради нарастването на броя на абонатите, става ясно от анализ на статистиката, публикувана от услугата за измерване на скоростта на интернет връзките Ookla.\n\nДокладът за второто тримесечие на Ookla включва резултати от измервания на скоростта на интернет достъпа в Европа, Океания, Северна и Южна Америка. Изследователите сравняват също годишната динамика на показателите в Канада, Франция, Германия, Нова Зеландия, Великобритания и САЩ.\n\n\n\n\n\n\n\nПрез второто тримесечие на тази година скоростта на Starlink е спаднала навсякъде в сравнение със същия период на миналата година, като понижението варира от 9% до 54%. Ookla обяснява това с нарастването на абонатната база.\n\nСредната скорост на изтегляне от Starlink e над 60 Mbps в Северна Америка. Резултатите на Starlink в Пуерто Рико (112,22 Mbps) са рекордно високи за всички сателитни доставчици в Северна Америка.\n\nоще по темата Starlink вече доставя интернет на всички континенти\n\nВ 16 европейски държави скоростта на Starlink през второто тримесечие е над средната за местните доставчици на фиксиран достъп; в 10 европейски страни тя е над 100 Mbps.\n\nВ Гърция и Австрия изходящият канал Starlink превъзхожда скоростите на кабелните оператори – съответно с 19,34 Mbps спрямо 17,14 Mbps; в Португалия изходящият канал на Starlink e най-бърз (28,52 Mbps) и рекорден за всички сателитни доставчици в Европа. Най-ниски забавяния на Starlink са наблюдавани в Испания и Обединеното кралство: съответно 37 ms и 39 ms.\n\nВ Южна Америка също има място за рекорди. Компанията на Илон Мъск стана най-бързият сателитен доставчик в Бразилия (128,38 Mbps) и зае второ място в Чили (94,79 Mbps). В същите страни услугата показа най-малкото забавяне в целия регион – 38 ms.\n\nStarlink в Нова Зеландия е най-бързият сателитен доставчик в Океания, където средната скорост на изтегляне достигна 105,99 Mbps. А в Тонга сателитният оператор изпревари доставчиците на кабелни връзки с 45,25 Mbps срещу 22,32 Mbps. Забавянето e 49 ms в Австралия, 78 ms в Нова Зеландия и 98 ms в Тонга.\n\n\n\n\n\n\n\nИзследователите прогнозират, че през следващата година скоростта на Starlink достъпа ще падне още, като една от причината за това, според Ookla, е разширяването на сателитните комуникации на мобилния пазар – броят на абонатите и скоростта на връзката са обратно пропорционални.",
    "Най-нажежените жилищни пазари в света са изправени пред болезнен обрат": "Цените намаляват с повишаването на лихвите по ипотечните кредити\n\nРастящите лихви по ипотечните кредити в света притискат еднакво както купувачите на жилища, така и собствениците на имоти, пише Bloomberg.\n\nОт Сидни до Стокхолм и Сиатъл купувачите се оттеглят от пазара в момент, когато централните банки повишават лихвите с най-бързия темп от десетилетия, тласкайки цените на жилищата към спад. В същото време милиони хора, които са взели евтини кредити, за да купят жилище по време на пандемичния бум, са изправени пред по-високи вноски с коригирането на лихвите по заемите.\n\nБързото охлаждане на недвижимите имоти, които са водещ източник на богатство за домакинствата, заплашва да влоши забавянето на световната икономика. Макар че до момента спадът не е близо до нивата от финансовата криза през 2008 г., мащабът на спадовете в бъдеще е ключова променлива за централните банкери, които искат да укротят инфлацията, без да засягат доверието на потребителите и да предизвикват дълбока рецесия.\n\nЗатегнати пазари като Австралия и Канада вече са изправени пред двуцифрени спадове и икономисти смятат, че забавянето в световен мащаб едва сега започва.\n\n„Ще наблюдаваме синхронизирано понижение на световните пазари през 2023 и 2024 г.“, коментира Хидеаки Хирата от университета „Хосей“, бивш икономист от Японската централна банка, който е съавтор на доклад на Международния валутен фонд за цените на жилищата в света. Той предупреждава, че пълните последици от тазгодишните агресивни повишения на лихвите ще се усетят след време от домакинствата.\n\n„Продавачите често подценяват признаците на свиване на търсенето“, отбелязва той. Цените на жилищата намаляват рязко в градовете с най-голям ръст в последните години. Графика: Bloomberg\n\nПо-високите разходи за финансиране на покупките на имоти нанасят удар на икономиките по различни начини. Домакинствата със заеми затягат коланите си, а растящите вноски по ипотечните кредити обезкуражават бъдещи купувачи да навлизат на пазара, което тласка надолу цените и строителството.\n\nЗабавянето е рязко преобръщане спрямо бума, стимулиран от политиките за лесни пари на централните банки в годините след финансовата криза. Той беше засилен допълнително и от пандемията, която накара хората да търсят по-големи площи и добри за живеене домове в условията на работа от разстояние. Сега много хора, които са платили рекордни цени, са изправени пред по-високи вноски по ипотечните кредити в момент на ускоряване на инфлацията и потенциална рецесия.\n\n„Младите семейства, които са взели дълг, никога не са преживявали рязък ръст на лихвите в момент когато реалните им, коригирани с инфлацията заплати, намаляват“, казва Роб Събарман, ръководител на анализите на световните пазари в Nomura Holdings. „Това може да се окаже голям шок за тях“, допълва той.\n\nВариращ риск\n\nДоколко застрашени са кредитополучателите от растящите лихви варира в отделните страни. В САЩ, например, повечето купувачи разчитат на жилищни заеми с фиксирана лихва за цели 30 години. Ипотеките с плаваща лихва са съставлявали средно около 7% от конвенционалните заеми в последните пет години. За сметка на това други страни обикновено имат заеми, фиксирани само за една година, или ипотеки с плаваща лихва, която е почти в унисон с официалните лихви.\n\nАвстралия, Испания, Великобритания и Канада са имали най-високата концентрация на заеми с плаваща лихва като дял от новоотпуснатите кредити през 2020 г., сочи доклад от май на рейтинговата агенция Fitch Ratings. Ипотечните кредити с плаваща лихва като процент от новоотпуснатите заеми през 2020 г. Графика: Bloomberg LP\n\nДруги страни имат голям дял от ипотечни кредити, чиято лихва предстои да се коригира. В Нова Зеландия, например, около 55% от неизплатената стойност на жилищните заеми е или с плаваща лихва, или с фиксирана лихва, която трябва да бъде подновена в годината до юли 2023 г.\n\nНова Зеландия, където цените нараснаха с близо 30% само през 2021 г., е нещо като въплъщение на пандемичния бум на жилищния пазар и на преобръщането му. Централната банка повиши лихвите седем пъти в последните десет месеца и цените на жилищата намаляха с 11% през юли спрямо връхната точка през ноември м. г., сочат данни на Института за недвижими имоти на Нова Зеландия. Икономисти прогнозират, че те в крайна сметка може да намалеят с 20%.\n\nПоследици за икономиката\n\nНова Зеландия, подобно на повечето развити световни икономики, до момента се справя със забавянето на жилищния пазар. Счетоводният баланс на домакинствата е силен, пазарът на труда процъфтява, а стандартите за кредитиране бяха затегнати след бума от 2005 г. насам, който предизвика финансовата криза. Това означава, че порой от спиране на плащанията е малко вероятен. Цените на жилищата в Нова Зеландия намаляха с 11% спрямо връхната им точка. Снимка: Brendon O'Hagan/Bloomberg\n\nМного собственици на имоти все още имат жилища с висока стойност благодарение на годините на растящи цени, а в някои нажежени райони по-ниските цени може да позволят на някои купувачи да навлязат на пазара.\n\n„Предвид факта, че кризата с достъпността на жилищата е много сериозна в много големи икономики, охлаждането на жилищните цени може да донесе положителни последици“, коментира Куан Ок Лий, жилищен анализатор в Националния университет на Сингапур.\n\nИкономистите обаче все още са притеснени. Ако загубите на хартия, преживявани от някои купувачи на жилища, се превърнат в по-материални спадове за домакинства, банки и строителни компании, това може да нанесе удар на забавящата се световна икономика, която според Международния валутен фонд е на ръба на рецесия.\n\n„Ако централните банки затегнат паричната политика прекалено, перспективата за меко кацане намалява“, коментира Нираж Шах от Bloomberg Economics. „Цените на жилищата може да намалеят по-бързо, задълбочавайки рецесията“, допълва той.\n\nВ някои страни правителствата вече се намесиха, за да помогнат на притиснатите потребители, които са изправени пред бързо растящи вноски по ипотечните кредити. В Южна Корея, една от икономиките в Азиатско-тихоокеанския регион, които започнаха с повишаването на лихвите, държавните ръководители се договориха неотдавна да предоставят над 400 млрд. вона (290 млрд. долара) за намаляване на дела на домакинствата с плаващи лихви по ипотечните кредити.\n\nА в Полша, където месечните вноски на някои кредитополучатели се удвоиха с повишаването на лихвите, правителствата се намесиха по-рано тази година, за да позволят на поляците да отлагат плащания до осем месеца. Ходът изтри част от печалбите на големите банки, след като индустрията беше принудена да задели около 13 млрд. злоти (2,78 млрд. долара) за провизии.\n\nКитай се бори с ескалираща имотна криза, свързана с вълна от строителни компании, които спират плащания по кредити, и кредитополучатели, които не плащат вноски по ипотечни кредити за непостроени домове. В други страни последиците също започват да се разпространяват.\n\nВ Швеция, която преди време беше един от най-горещите жилищни пазари в Европа, цените на жилищата намаляха с около 8% от пролетта насам, а повечето икономисти сега очакват спад с 15%. Растящите лихви подлагат на натиск и имотните компании, които вземаха значителни кредити от облигационните пазари, за да финансират операциите си, това засилва безпокойството на инвеститорите относно способността им да рефинансират дълга. Жилищни имоти в Лондон. Снимка: Chris Ratcliffe/Bloomberg\n\nСпадовете на цените се ускоряват и във Великобритания. Цените на жилищата са останали непроменени или са спаднали в почти половината от кварталите на Лондон, сочи анализ на Bloomberg. HSBC Holdings предупреди, че Великобритания е „на ръба на забавяне на жилищния пазар“, а търсенето вероятно ще намалее с 20% през следващата година.\n\nОколо 1,8 млн. британски кредитополучатели трябва да рефинансират кредита си следващата година. Най-уязвими са купувачите на първо жилища, които са придобили дом по време на силния ръст на цените с въвеждането на ваканцията от гербовия налог през лятото на 2020 г., за да бъде подкрепен пазарът по време на пандемията. Кредитополучателите с фиксирана лихва за кратък период са изправени пред значително по-високи вноски в момент, когато реалните заплати намаляват с рекорден темп, а разходите за живот растат.\n\nМакар че САЩ са изложени на по-малък риск от коригиране на лихвите по ипотеките, растящите разходи за обслужването им в последните месеци тласнаха купувачите с ограничени възможности заради високите цени към по-гъвкави кредити с по-ниски лихви. Делът на ипотеките с подлежащ на коригиране лихвен в процент в заявленията за отпускане на ипотечен кредит е нараснал през юли до най-високото си ниво от 15 години, сочат данни на Zillow Group.\n\nGoldman Sachs прогнозира, че цените на жилищата в САЩ ще останат непроменени през 2023 г., въпреки че вече има признаци за по-бързи спадове в някои райони. Продавачите намаляват цените в области с бум по време на пандемията, които привлякоха работещи от разстояние хора и преживяха най-голям ръст на цените в последните години, а компаниите за жилищно строителство се борят с излишък от наличности, които не могат да продадат.\n\nВ очакване на проблеми\n\nВ Австралия и Канада, два от най-застрашените от балон пазари в света, икономисти очакват значително забавяне.\n\nМакар че изискванията повечето канадски кредитополучатели да бъдат подлагани на стрес тест преди да получат ипотечен кредит намаляват вероятността от повсеместно спиране на плащанията, затягане на коланите, което може да бъде усетено от цялата икономика, изглежда все по-сигурно. Ипотеките с променливи лихви съставляваха близо 60% от всички нови жилищни заеми в разгара на треската за имоти в страната по-рано тази година.\n\nМесечните вноски по кредитите на около една трета от хората с неизплатения ипотечен дълг с променлива лихва на обща стойност около половин трилион канадски долара са тръгнали нагоре в унисон с бенчмарковата лихва на централната банка, сочи анализ на Канадската централна банка. В комбинация с предстоящото подновяване на кредитни линии и ипотечни кредити с фиксирана лихва растящите лихвени плащания може колективно да заличат 0,65% от колективните разполагаеми доходи на канадците в идните три години, показва анализът. Жилищни сгради във Ванкувър. Снимка: Jennifer Gauthier/Bloomberg\n\nСигналът за тревога е може би най-силен в Австралия, където цените на жилищата през август отчетоха най-големия си месечен спад от близо четири десетилетия. Макар че разполагащите с големи спестявания домакинства до момента показват устойчивост към растящите лихви, моментът на истината ще дойде догодина, когато милиарди австралийки долари в ипотечни кредити с фиксирана лихва при рекордно ниски лихвени проценти ще трябва да бъдат рефинансирани. В Австралия заемите с фиксирана лихва обикновено са с относително кратък срок от две-три години.\n\nТова започва да се отразява на притежатели на жилища като Синдхуя Ветча, 30-годишна архитектка, която навлязла на жилищния пазар в Сидни през май м. г. с надеждата, че лихвите ще останат рекордно ниски. Но след като цените на всичко – от петрола до храните, тръгнаха нагоре, вноските по кредита за апартамента ѝ с две спални в западната част на Сидни започнали бързо да се повишават. Тя вече плаща 260 австралийски долара (178 щатски долара) месечно повече по заема, равняващ се само на 40% от стойността на жилището ѝ, който е с променлива лихва. А лихвите се очаква да продължат да растат.\n\nВ същото време стойността на жилището ѝ намалява- сходни имоти сега се обявяват на цени от около 70 хил. австралийски долара по-малко, отколкото тя е платила.\n\n„Платих доста над цената, която ще има имота в близко бъдеще“, казва Ветча.",
    "За българщината граници няма": "Втори Общобългарски фестивал на българските дружества, училища и фолклорни формации се проведе в Kensington Town Hall в Мелбърн. Събитието е посветено на 50-годишнината от установяването на дипломатически отношения между България и Австралия.\n\n„Фолклорът е едно от нещата, което ни определя като народ. Той ни обединява и сплотява, особено, когато живеем в чужбина. Щастливи сме, че можем да подарим и споделим тази идея с всички българи в Австралия и Нова Зеландия. Мелбърн има своя принос и потенциал и го доказа за втори път. Този фестивал е наше общо българско дело, което се надяваме да продължим да провеждаме на всеки три години“, сподели за рубриката БГ Свят на БТА Соня Арабаджиева - ръководител на фолклорна група „Българи” от Мелбърн, която е основен инициатор и организатор на фестивала.\n\nОбщобългарският фестивал бе открит от посланика ни в Канбера Светлозар Панов. Той прочете поздравителен адрес от българския министър на външните работи Николай Милков. Връзките между народите на България и Австралия имат дълги традиции, датиращи още от края на 19-и век. Тогава в Австралия пристигат първите български заселници. И така до днес. В поздравителния адрес е изтъкнат същественият принос на българските общности, църковни общини, училища и организации за доброто име на страната, както и за съхраняването и предаването на традициите през поколенията. От Агенцията за българите в чужбина също поздравяват българите по повод откриването на фестивала.\n\nФестивалът в Мелбърн събира българите от цяла Австралия и от Нова Зеландия. Идват наши сънародници от Аделаида, Сидни, Брисбън, Канбера и Окланд. Програмата е музикална, танцова и певческа. Пресъздаден е традиционен сватбен ритуал, а сватбеното хоро обединява всички на сцената. Българска празничност внасят и домашно приготвени специалитети от родната кухня. Най-харесвани от гостите са зелникът с праз и коприва и бисквитената торта, които свършили за минути. Географските съседи на България – Сърбия и Гърция, също присъстват дори в Австралия. Две гръцки и една сръбска група се включват със свои изпълнения.\n\nПървият Общобългарски фестивал се проведе през октомври 2019 г. Повече за него ви разказахме в статията „Ръченица на другия край на света“. Вторият фестивал успява да затвърди постигнатото от първия и да го надгради. Българите уверено показват традициите си с празник за всички сетива, за да завоюват свое достойно място в мултикултурна страна, каквато е Австралия. Доказателство за това е присъствието на комисар Силвия Ренда от Мултикултурната комисия на щата Виктория, която е сред официалните гости на фестивала.\n\n„Фолклорът ни свързва повече от всичко друго. В миналото ни е помагал да съхраним националната ни идентичност през вековете. Помага ни в тази мисия и в настоящето, когато много от нас живеем извън пределите на родината ни”, казва ни Соня Арабаджиева и от сърце благодари на всички изпълнители и гости на фестивала, на всички, които подкрепят и помагат на българските каузи в Австралия.\n\nЗа българщината граници няма. И на другия край на земното кълбо българите са истински себе си, само когато са сред свои. Хванати за ръце на хорото, те са едно. Именно традициите ни правят народ, показват ни дълбоката заедност – тази отвъд географията. И независимо, че при едни слънцето изгрява, когато при други залязва, ние сме все наши...\n\n***",
    "Великите географски откровения: Путин нарече Русия истинската Страна на изгряващото слънце -": "Истинската Страна на игряващото слънце е Русия. Това заяви руският президент Владимир Путин в Камчатка, където се срещна с участниците в Общоруския младежки екологичен форум, провеждан на полуострова. Думите на държавния глава на Руската федерация са цитирани от ТАСС.\n\n„Географски, аз мисля, че все пак трябва да кажем за Камчатка. Въобще нашите съседи японците и Япония ги наричат Страна на изгряващото слънце, но повече на Изток от Япония се намира, според мен точно Камчакта или Сахалин, още повече на Изток се намира Нова Зеландия, а повече на Изток от Нова Зеландия е Чукотка. А там са вече 60 километра пролив и толкова – по-нататък вече е американският континент. В този смисъл – Страна на изгряващото слънце – това е Русия.“ – заяви президентът Путин.\n\nАгенциите цитират Путин да казва, че на първо място Русия „започва от човека, където и да живее.“ „Началото на Русия, както вече и казах, това, безусловно е човекът, където и да пребивава, на която и територия да живее.“\n\nПо-рано в понеделник Владимир Путин поздрави участниците в Международния форум по опазването на тигъра във Владивосток, смятан за столица на амурския тигър. Той заяви, че от \"тигровата среща на върха\" през 2010 година популацията на тигри се е увеличила с 40 процента.\n\n„Ние в Русия имаме с какво да се гордеем. Преди 12 години в нашата далекоизточна тайга живееха не повече от 390 възрастни амурски тигри, а сега с малките им котенца вече са от порядъка на 750. Това е резултат от систематичните мерки, реализирани на държавно ниво, но преди всичко от видимото въплъщение на синхронна, упорита работа на руските учени. Тигрите започнали да се връщат на места, където вече се смятат за изчезнали – Еврейската автономна област и Амурския край. Руският опит бил приет от Казахстан, който се е хванал с връщане на тигъра в Централна Азия и, според Путин, който цитира руски учени, първите тигри в дивата природа там може да се появят през 2025.",
    "Как страните с валута с лика на Елизабет II ще променят парите си?": "Образът на покойната кралица присъства на банкноти и монети на 15 държави\n\nСлед кончината на кралица Елизабет II мнозина се чудят какво ще се случи с банкнотите и монетите на Общността на нациите, които включват образа на монарха през по-голямата част от нейното 70-годишно управление.\n\nЛикът на кралицата може да бъде открит на валутата на повече от 15 държави, най-населените от които включват Обединеното кралство, Австралия, Канада и Нова Зеландия. Списъкът включва Бермудските острови, както и нации, които използват източнокарибския долар. Парите в много от страните в Океания също са с портрета на кралицата.\n\nТрадицията повелява, че крал Чарлз III ще замени изображението на Елизабет II върху валутите на тези страни, въпреки че това все още не е обявено в повечето държави, пише CNBC.\n\nВ някои случаи ликът на монарха може да бъде заменен с нещо друго, както някои страни от Общността на нациите направиха през последните години, включително Ямайка и Сейшелите.\n\nНо нека отправим поглед към известните промени в четирите най-големи държави, в които британският монарх присъства на валутата.\n\nВеликобритания\n\nОбразът на кралицата е на валутата на Обединеното кралство толкова дълго, че очевидно е имало известно объркване дали парите са все още валидни след смъртта на Елизабет II.\n\nИзявление на властите тази седмица пояснява, че „кралицата ще продължи да бъде законно платежно средство“ в Обединеното кралство, какъвто е случаят и в други страни.\n\nОчаква се портрет на крал Чарлз III да замени този на кралицата на валутата на Великобритания, като повече подробности ще бъдат разкрити едва след погребението на Елизабет II, гласи съобщение на централната банка.\n\nВ обращение има 4,5 млрд. стерлингови банкноти, така че замяната им с актуализираната валута вероятно ще отнеме около две години, пише The Guardian.\n\nАвстралия\n\nАвстралийската централна банка във вторник потвърди, че ще започне да сече монети с лика на крал Чарлз III през следващата година.\n\nВ момента банкнотата от 5 долара на страната включва портрета на кралицата и остава законно платежно средство. Образът ще бъде сменен, въпреки че все още няма гаранция, че ликът на Чарлз II ще бъде използван, твърди заместник-министърът на финансите на Австралия Андрю Лий.\n\nТака или иначе сегашната 5-доларова банкнота няма да бъде изтеглена и ще остане в обращение „за години напред“, гласи изявление на централната банка.\n\nКанада\n\nВ Канада ликът на кралицата присъства върху монетите и пластмасовите 20-доларови банкноти. Министерството на финансите, което има последната дума за промените в дизайна, не е обявило никакви планове за това какво ще замени портрета на Елизабет II.\n\nКралският канадски монетен двор заяви, че „промяната на монарха не изисква подмяна на монетите в обращение“.\n\nМеждувременно в социалните мрежи се спекулира относно потенциалната замяна на портретите на монарсите с нови дизайни. Проучване на общественото мнение, проведено от Pollara Strategic Insights дни след смъртта на кралицата, установи, че 56% от канадците биха се противопоставили на използването на лика на крал Чарлз III върху валутата.\n\nНова Зеландия\n\nКрал Чарлз III ще замени изображението на кралицата върху всички монети на Нова Зеландия, както и на банкнотите от 20 долара.\n\nВъпреки това, поради съображения за разходите, няма планирани незабавни промени, а новият дизайн ще се появи „след години“, обявиха от централната банка на страната.",
    "Новини Cross.bg": "",
    "Тихоокеанските островни страни не са пионки в плановете на САЩ за създаване на геополитическа конфронтация": "На 22 септември държавният секретар на САЩ Антъни Блинкен бе домакин на среща на външните министри на страните от инициативата „Партньори в синия Тих океан“ (Partners in the Blue Pacific; PBP). Той заяви, че САЩ се стремят към развитие в тихоокеанския район и търсят сътрудничество с партньорите си в областта на климатичните промени, изграждането на инфраструктурни проекти и др.\n\nИнициативата „Партньори в синия Тих океан“ бе създадена през юни тази година. В нея са включени САЩ, Австралия, Япония, Нова Зеландия и Великобритания. Индия има статут на страна наблюдател. Американски медии посочват, че целта ѝ е по-добро координиране на фона на възходящото влияние на Китай в региона на южния Тих океан.\n\nВ геополитическата карта на САЩ южният Тих океан от много време не е бил в центъра на вниманието. А защо в момента този район изведнъж започва да се оценява като важен за стратегическо развитие? Според Стийв Шабо, американски депутат, подписаното наскоро споразумение за сигурност между Китай и Соломоновите острови притеснява САЩ. „Засилването на действията на САЩ в района на Тихия океан имат безспорни стратегически мотиви“, заяви той.\n\nЗасилването на присъствието на САЩ в района на тихоокеанските островни страни е водено от геополитическа стратегическа конкуренция. Михай Сора, учен в Австралийския Lowy Institute заяви, че ръководителите на тихоокеанските островни страни ненавиждат факта, че техните страни ще бъдат използвани като пионки в геополитическата конкуренция.\n\nПо отношение на външна помощ, САЩ винаги говорят от пиедестал на висок морал и цели, но практическите действия остават малко. Островните страни в Тихия океан се съмняват в искреността на техните ангажименти.\n\nЗа тези страни най-важното в момента е справяне с предизвикателствата на климатичните промени и пандемията от COVID-19. Ако САЩ желаят да помагат на островните страни, те ще трябва да провеждат взаимноизгодно сътрудничество с тях на базата на взаимно зачитане и равенство, а не геополитическа игра и политически условия.",
    "Кои държави по света все още са монархии?": "Доста голям брой държави по света в момента имат управляващи монарси. Разбира се в различните типове монархии, управляващата фигура има различни роли. Тук ще разгледаме различните видове монархии в в 43-те държави, които все още са монархии.\n\nВидове монархии\n\nМонарх в най-опростения смисъл е крал, кралица, султан и т.н. на дадена страна. Като цяло има четири вида монархии.\n\n1. Конституционна монархия\n\nМонархът разделя властта с правителство. В тази ситуация монархът няма политическа власт, въпреки че има церемониални задължения и определени отговорности. Например монархът на Обединеното кралство трябва да подпише всички закони, за да ги официализира, но няма власт да променя или отхвърля нови закони.\n\nЕто няколко примера за държави с конституционни монархии: Япония, Обединено кралство, Дания.\n\n2. Абсолютна монархия\n\nМонархът има абсолютна политическа власт. Той може да променя, отхвърля или създава закони, да представляват интересите на страната в чужбина, да назначава политически лидери и т.н.\n\nПримери за държави с абсолютни монархии са Есватини, Саудитска Арабия, както и Ватикана.\n\n3. Федерална монархия\n\nМонархът е важна фигура във федерацията от държави, които имат свои собствени правителства или дори монархии, които ги управляват.\n\nТакива държави са ОАЕ и Малайзия.\n\nМалайзия е уникална форма на федерална монархия. На всеки пет години кралските лидери на всеки \"щат\" избират помежду си кой ще бъде монарх на Малайзия. Освен това монархията също е конституционна, позволявайки на демократично избран орган да управлява.\n\n4. Смесена монархия\n\nПри този вид монархия, абсолютен монарх може да раздели правомощията по различни начини, специфични за страната.\n\nЕто някои примери за държави със смесени монархии: Йордания, Лихтенщайн и Мароко.\n\nЛихтенщайн е единствената европейска монархия, която все още практикува стриктно агнатско първородство, което общо взето означава наследяване на първородния син.\n\nКонституционните монархии несъмнено са най-популярната форма на този тип управление в съвременната епоха⁠ - близо 70% от всички монархии са конституционни. Демократично избрани правителства управляват страната, докато монархът изпълнява церемониални задължения.\n\nПовечето монарси са наследствени. Уникален случай е папа Франциск, който има абсолютна власт в малкия независим град⁠, но не благодарение на наследства, а чрез изборен процес, известен като папски конклав.\n\nРолята на монархиите\n\nЕдна от най-забележителните и известни управляващи монархии е в Обединеното кралство.. Крал Чарлз III вече се качи на трона, което го прави държавен глава в общо 15 държави, включително Канада, Австралия и Нова Зеландия.\n\nКралското семейство на Япония също е отличен пример за стабилност, управлявало в страната над 2600 години под една и съща наследствена линия.\n\nКритики към монархията\n\nНякои твърдят че монархията е отживелица и няма реални функции в днешно време, а критики за огромното богатство и власт на монарсите са широко разпространени.\n\nСпоред холандското правителство например бюджетът на крал Вилем-Александър за 2022 г., финансиран от държавата и следователно от данъкоплатците, възлиза на повече от 48 милиона евро.\n\nПри абсолютните монархии обикновено липсват политически права и свободи. Саудитска Арабия например няма национални избори. Кралят Салман бин Абдулазиз Ал Сауд остава на власт до живот, назначава сам кабинета и приема закони с кралски указ.\n\nБъдещето на монархията през 21 век със сигурност не е много сигурно.",
    "Обучение за учители в българските неделни училища започва в Пловдивския университет": "Пловдивският университет \"Паисий Хилендарски\" организира онлайн обучения за педагогически специалисти, преподаващи в българските неделни училища зад граница.\n\n\n\nПървият курс е за преподаващи български език и литература в чуждоезикова среда и ще засегне също сертифицирането на владеенето на български език.\n\n\n\nВторият курс е в областта на електронното обучение. Курсовете ще продължат от ноември 2022 г. до юни 2023 г., съобщи Асоциацията на българските училища в чужбина.\n\n",
    "Какво следва след смъртта на Елизабет Втора": "Сменят се банкнотите и марките\n\nЛикът на новия крал Чарлз III ще започне да се появява върху монети и банкноти в Обединеното кралство и други страни по света, заменяйки профила на кралица Елизабет II. Неговото лице ще се появи и върху няколко други валути, използвани в Източните Кариби, Канада, Австралия и Нова Зеландия. Същото важи и за Нормандските острови Джърси, Гърнси, на остров Ман, както и в Гибралтар, Света Елена и Фолклендските острови, и други територии, контролирани от Британската корона. През 1936 г., по време на управлението на крал Едуард VIII, което продължава 326 дни, са изсечени монети с неговия лик, но монархът абдикира преди те да влязат в обръщение. Лицето на Елизабет II присъства върху пощенските марки, докато буквите EIIR, за Elizabeth II Regina, с които са маркирани пощенските кутии ще трябва също да бъдат сменени. Това важи и за символите върху полицейските каски, които носят същия символ. Покойната кралица Елизабет II беше първият монарх, който се появява върху банкнотите на “Бенк ъф Ингланд”. В прессъобщение, отдаващо почит към нея, банката посочва, че “ще бъде направено ново съобщение относно тези банкноти, след като бъде спазен периодът на траур”, тоест след десет дни. През този период банкнотите, “носещи образа на Нейно Величество кралицата, ще продължат да бъдат законно платежно средство”. От 18 септември Bank of England може да обяви, че лицето на Елизабет II ще бъде заменено с това на наследника на короната, нейният син крал Чарлз III.\n\nХимнът и паспортите\n\nБританският национален химн ще стане “Господи, пази краля” с осъвременена за пола на монарха версия на текста. Навик, който несъмнено ще бъде труден за британците, които пеят “God Save the Queen” от 1952 г. Песента е и един от двата национални химна на Нова Зеландия и кралският химн в Австралия и Канада, които имат свои собствени национални химни отделно.\n\nТекстът на вътрешната корица на паспортите на Обединеното кралство, издадени на името на короната, ще трябва да бъде актуализиран, както и подобен текст, който се появява в паспортите на Австралия, Канада и Нова Зеландия. Когато вдигате чашата си по време на официални срещи, вече не трябва да казвате “За Кралицата”, а “За Кралят”.\n\nПолитики и права\n\nИмената на правителството на Нейно величество (“Her Majesty”), хазната и митниците ще се променят на тези на Негово величество (“His Majesty”). Речта на краля (“The Kind`s Speech”), а не тази на кралицата, ще представи пред парламента програмата на правителството, откривайки парламентарната сесия. Гвардията на кралицата, увековечена от туристите пред Бъкингамския дворец, също ще смени името си.\n\nПолицията вече няма да “пази спокойствието на кралицата”, а това “на краля” и адвокатите на короната ще преминат от статута на QC (“Съветник на кралицата”) към този на KC (“Съветник на краля”). В армията новобранците вече няма да вземат “шилинга на кралицата” при записване, както повелява традицията. Името на “Театъра на Нейно Величество” (“Her Majesty's Theatre”) в театралния квартал на Лондон Уест Енд, където “Фантомът на операта” се играе от 1986 г., също ще бъде сменено с “Негово величество”.\n\nСпряха всички стачки\n\nБританските железопътни и пощенски служители, които стачкуваха от няколко месеца за заплати в разгара на кризата с разходите за живот, обявиха спиране на протеста си след смъртта на кралица Елизабет II. Транспортният синдикат RMT “се присъединява към цялата нация, за да отдаде почит на кралица Елизабет” и следващата серия от железопътната стачка, насрочена за 15 и 17 септември, “е спряна”, обяви неговият генерален секретар Мик Линч в прессъобщение в четвъртък вечерта.",
    "Монетарната политика остава тема №1 за инвеститорите и тази седмица*": "Монетарната политика ще продължи да бъде тема номер едно през тази седмица, защото предстои вълна от коментари от централни банкери, както от САЩ, така и в Европа и Азия. От Федералния резерв може да очакваме допълнителни обяснения защо и как ще се повишават лихвите. Пазарите оценяват една стъпка от 75 б. п. в началото на ноември и още 50 б. п. в края на годината. С това лихвата ще стигне 4.5%, освен ако нещо сериозно не се обърка дотогава. Като например, още по-силен спад на основните валути спрямо долара.\n\nБританският паунд се движи по тази траектория и през последните дни ускорява спада си, като стигна абсолютно дъно спрямо долара. Слабостта на еврото, китайския юан и на ресурсните валути на Канада, Австралия и Нова Зеландия обаче, се отличава от стабилизирането на йената по една причина – Централната банка на Япония интервенира на валутния пазар. Дали и останалите ще направят тези стъпки самостоятелно или ще има координирана интервенция, предстои да стане ясно в близките няколко седмици.\n\nСред предстоящите икономически новини, които ще следят инвеститорите са данните за инфлацията в еврозоната. Еврото падна до 0.96 долара, а динамиката на търговията наподобява на формирането на поне краткосрочно дъно. Американският индекс S&P 500 слезе под 3700 пункта и е на най-ниските нива за годината. Едновременно с поевтиняването на акциите се наблюдават и разпродажби на облигации. Това представлява преоценяването на активите спрямо намеренията на централните банкери да повишават още повече лихвите. Но съществува и възможността тези продажби да се усилват, заради спада на долара. Светът е пълен с деноминиран доларов дълг, а емитентите му спешно трябва да си осигуряват ликвидни средства, за да поддържат плащанията си по него. И ако централните банкери не спрат победния марш на долара, светът ще направи крачката към нова финансова криза.\n\n* Коментарът е на Цветослав Цачев, главен инвестиционен консултант в Елана Трайдинг, и не представлява съвет за покупка или продажба на финансови активи на фондовите пазари.",
    "Ще използваме всички средства, за да защитим Русия - това не е блъф, заяви Путин": "Ще използваме всички средства, за да защитим Русия - това не е блъф, заяви руският президент Владимир Путин в излъчвано по телевизията обръщение, предаде ТАСС.\n\nСрещу нас \"започна и ядрен шантаж. Става дума не само за поощрявания от Запада обстрел на Запорожката АЕЦ, който създава опасност от ядрена катастрофа, а и за изказвания на някои високопоставени представители на водещи държави от НАТО за възможността и допустимостта за използване срещу Русия на оръжие за масово поразяване, на ядрено оръжие\", каза Путин.\n\n\"На тези, които си позволяват такива изявление по отношение на Русия, искам да припомня, че нашата страна също разполага с различни средства за поразяване, а по някои компоненти и с по-съвременни средства от тези, с които разполагат страните от НАТО. И при заплаха за териториалната цялост на страната ни, ще използваме всички налични средства за защитата на Русия и на нашия народ. Това не е блъф\", подчерта руският лидер.\n\nВ рамките на днешното си обръщение руският лидер обяви частична военна мобилизация в Русия.\n\nТой изтъкна, че мобилизацията ще обхване само граждани от запаса и най-вече тези, които имат опит.",
    "Кой е в списъка с гости за погребението на Елизабет II": "Погребението на кралица Елизабет II ще бъде в Уестминстърското абатство в Лондон в понеделник. Това ще бъде едно от най-големите дипломатически събития на века.\n\nСветовни лидери, политици, общественици и европейски кралски особи, както и повече от 500 високопоставени лица от цял ​​свят, ще заминат за Лондон, за да отдадат последна почит на най-дълго управлявалия монарх на Великобритания, който почина на 96-годишна възраст.\n\nОфициалният списък с гости все още не е публикуван, но поканите вече са изпратени.\n\nПрезидентът на САЩ Джо Байдън беше сред първите, които потвърдиха, че ще присъстват на събитието.\n\n„Все още не знам какви са подробностите, но ще отида“, каза Байдън.\n\nДържавният глава на Бразилия Жаир Болсонаро и президентът на Южна Корея Юн Сук-йол също са сред поканените.\n\nНовоизбраният министър-председател на Обединеното кралство Лиз Тръс също ще оплаче монарха следващата седмица.\n\nОчаква се да присъстват лидери на повечето страни от Британската общност, като премиерът на Нова Зеландия Джасинда Ардърн и премиерът на Австралия Антъни Албанезе, които ще пътуват близо 24 часа, за да стигнат до Лондон.\n\n„Това е приоритет, заедно с генерал-губернатора ще изпълним задълженията си да представляваме Нова Зеландия и да предадем съболезнованията на цялата ни нация“, каза Ардърн.\n\nЯпонският император Нарухито и императрица Масако също ще пътуват до Лондон за погребението на кралицата. Това е необичаен ход, защото японски император досега е присъствал само на едно подобно събитие през 1993 г. на погребението на белгийския крал Бодуен.\n\nЧленове на чуждестранни кралски семейства също ще бъдат сред гостите в понеделник.\n\nИспанският крал Фелипе VI и съпругата му кралица Летисия са сред европейските кралски особи, които ще присъстват.\n\nКралят и кралицата на Холандия, заедно с бившата кралица на страната Беатрикс, която абдикира през 2013 г., също ще си кажат последно сбогом с Елизабет II.\n\nКралят на Йордания Абдула II също ще присъства на нейното погребение.\n\nНе всички световни лидери обаче са поканени.\n\nСирия, Венецуела и Афганистан са три от страните, които не са получили покана за погребението.\n\nПредставители на Северна Корея и Никарагуа са поканени \"само на ниво посланици\".\n\nЛидерите на Русия, Беларус и Мианмар също ще отсъстват.\n\nВъпреки че руският президент Владимир Путин поздрави крал Чарлз III за възкачването на трона, то той няма да присъства на погребението. Причината е, че дипломатическите отношения между Обединеното кралство и Русия почти се сринаха след нахлуването на Русия в Украйна.\n\nПредставители от Мианмар също не са поканени на церемонията, а причината е военния преврат, станал миналата година в страната.",
    "ЕС с нови санкции срещу Русия": "На извънредна среща в Ню Йорк външните министри на ЕС се споразумяха за нов пакет санкции срещу Русия и доставянето на още оръжия за Киев. Окончателно решение за това ще бъде взето на официална сесия, уточни ръководителят на европейската дипломация Жозеп Борел. \"Чрез заплахата от използване на ядрени оръжия руският президент Путин се опитва да сплаши Украйна и всички страни, които подкрепят Украйна\", заяви той и нарече \"неприемлива\" заплахата, че Москва ще използва всички оръжейни източници, с които разполага.\n\nПо-рано американският държавен глава Джо Байдън съобщи, че войната в Украйна е на един-единствен човек - Владимир Путин. Великобритания ще продължи да доставя военна помощ на Киев до победата. \"Канада осъжда безотговорната ескалация на войната от Путин, неговата частична военна мобилизация, ядрените заплахи, както и прибързаните референдуми на Русия в опит да анексира части от Украйна са неприемливи... Поведението на Путин само показва, че неговата инвазия ще се провали\", заяви премиерът Джъстин Трюдо. Австралия и Нова Зеландия окачествиха заплахите на Путин като немислими и безотговорни. МВнР на Турция осъди референдумите, планирани в четири района в Украйна, и заяви, че те няма да бъдат признати от международната общност. Френският президент Еманюел Макрон призова международната общност \"да окаже максимален натиск\" върху руския му колега.\n\nЧрез видеосъобщение Володимир Зеленски заяви, че спрямо народа му е извършено престъпление и Киев настоява за наказание. \"Трябва да се създаде специален трибунал, който да накаже Русия за агресията срещу нашата държава. Това ще се превърне в сигнал за всички бъдещи агресори, че трябва да ценят мира или ще бъдат подведени под отговорност от света\", каза Зеленски.\n\nУнгарският премиер Виктор Орбан е обявил пред своята управляваща партия ФИДЕС, че наложените от ЕС санкции срещу Русия трябва да бъдат премахнати. \"Без санкции Европа ще си върне силата и ще може да избегне предстоящата рецесия\", казал Орбан пред съпартийците си. Според него рестрикциите вредят на Европа повече отколкото на Русия.\n\nПоследвайте или харесайте в-к \"ДУМА\" във ФЕЙСБУК --> ТУК <--\n\nСподеляйте нашите публикации.",
    "На 22 септември в Австралия е обявен за ден на траур в памет на кралица Елизабет II": "Австралия ще почете паметта на кралица Елизабет II на 22 септември с национален ден на траур, обяви днес австралийският премиер Антъни Албанезе, предаде Ройтерс.\n\nТой каза, че в четвъртък ще отпътува за Лондон заедно с генерал-губернатора Дейвид Хърли, за да присъстват на погребението на 19 септември, след което ще се завърне в Австралия на 21 септември. \"Националният ден на траур и възпоменателната служба са насрочени за следващия ден\", каза премиерът по австралийския тв канал Ей Би Си. По думите му 22 септември ще бъде неработен ден, \"за да може хората да отдадат почит към покойната кралица Елизабет\".\n\nХърли, който е представител на британския монарх в Австралия, ще обяви днес крал Чарлз III за държавен глава на Австралийския съюз по време на официална церемония в парламента в Канбера.\n\nАлбанезе каза още, че предложил на представители на десет тихоокеански островни държави и на Нова Зеландия да летят заедно с него за Лондон за погребението.",
    "Кабинетът бави участието на България към делото в ООН за геноцида в Украйна -": "Служебното правителство, назначено от президента Румен Радев, бави декларацията за встъпване на България в делото за геноцида в Украйна.\n\nТо се води срещу РФ в Международния съд на ООН в Хага за нарушение на Конвенцията срещу геноцида. Правният документ е бил изготвен от юристите на Външно министерство за заседанието на кабинета за сряда 21 септември, но не е допуснат за разглеждане, според източници на OFFNews.\n\nНа 13 юли България стана една от 40 държави, които подкрепиха искането на Украйна пред Международния съд в Хага да започне наказателно производство срещу Руската федерация. В иска се казва, че Русия е нарушила международното право, като е започнала неоправдана война срещу Украйна, и извършва геноцид срещу украинския народ.\n\nОт посолствата на България в Хага и Ню Йорк на 15 и 16 септември са изпратили до София грами, в които дипломатите ни настояват за по-бързо написване на декларацията. Към 16 септември в съда в Хага девет държави са внесли т.нар. декларации за интервенция - т.е. за участие. От тях шест са на държави членки на ЕС – Литва, Латвия, Румъния, Франция, Германия и Швеция, останалите са на САЩ, Великобритания и Нова Зеландия. От представителството в Ню Йорк обръщат внимание, че на 22 септември ще има “среща на министерско\n\nравнище на Групата на приятелите за търсене на отговорност в Украйна” в Ню Йорк, където започна есенната сесия на ООН. България е представлявана от външния министър Николай Милков. От представителството съобщават и за множество запитвания за позицията на България от други държави.\n\nОт представителството в Хага съобщават, че е постъпила неформална молба от украинската страна за депозиране на декларациите до 30 септември 2022 г. предвид възможността, заложена в процедурните правила на международния съд, за представяне на предварителни възражения и съответното отлагане на делото от Русия. От Хага посочват и още една причина за \"максималното ускоряване на вътрешноведомствените процедури за изработване и представяне на национална декларация на България като част от глобалната общност, чиито ценности са основани върху спазването на принципите на международното право”. Причината е “критичната ситуация с развитието на военните действия в Украйна и прогресивната тенденция за застрашително увеличаване броя на документираните престъпления срещу човечество, извършвани от руските въоръжени сили срещу цивилното украинско население, и респективно обусловеното фигуриране на темата като приоритетно направление в международния дневен ред”.\n\nOFFNews изпрати въпроси до Министерски съвет и Външно министерство за забавянето на декларацията, но до момента няма отговор.\n\nМеждувременно, главният прокурор на Международния наказателен съд към ООН Карим Хан обяви, че ще изпрати допълнителни служители в Украйна, за да разследват военни престъпления.\n\nСъдът в Хага разглежда военни престъпления, престъпления срещу човечеството, геноцид и актове на агресия.\n\nХан заяви, че приоритетите на съда в разследването са умишлените удари по граждански обекти и принудителното изселване на хора от Украйна, включително деца.\n\nСпоред оценки от различни източници руските окупатори са разпитали, задържали и принудително депортирали в Русия до 1,6 милиона украинци.",
    "Събитията днес - Свят": "РИМ - Предсрочни парламентарни избори в Италия. Проучванията на общественото мнение отреждат победа на дясната коалиция и най-големи шансове да стане следващ премиер има лидерката на крайнодясната партия \"Италиански братя\" Джорджа Мелони.\n\nМАТЕРА, Италия - Посещение на папа Франциск.\n\nДОНЕЦК - Продължават т. нар. референдуми за присъединяване към Русия в четири украински области, където тя е окупирала територии (до 27 септември).\n\nВАРШАВА - Среща на либералната група \"Обнови Европа\" в Европейския парламент.\n\nБЕРН - В Швейцария ще бъдат произведени референдуми по редица въпроси - от забрана на интензивното животновъдство през промени в данъчното законодателство до пенсионна реформа, включваща повишаване на възраст за пенсиониране на жените от 64 на 65 години.\n\nЛИВЪРПУЛ - Започва годишният конгрес на Лейбъристката партия - основната опозиционна сила във Великобритания (до 28 септември).\n\nДУБАЙ/ДОХА - Германският канцлер Олаф Шолц ще посети Обединените арабски емирства и Катар.\n\nЕРУСАЛИМ - Израел налага блокада на палестинските територии - окупирания Западен бряг на река Йордан и ивицата Газа - по време на празника Рош Хашана (началото на еврейската Нова година).\n\nТОКИО - Вицепрезидентката на САЩ Камала Харис пристига на посещение в Япония (до 29 септември).\n\n- Протест срещу предстоящото във вторник държавно погребение на бившия японски премиер Шиндзо Абе, който бе убит на 8 юли.\n\nХАНОЙ - Гей парад във виетнамската столица.\n\nУЕЛИНГТЪН - Нова Зеландия ще отдаде почит на покойната британска кралица Елизабет Втора, която бе държавен глава на страната.\n\nХАВАНА - Референдум в Куба за новия Семеен кодекс, който узаконява еднополовите бракове.",
    "Български компании покоряват световни пазари и по време на криза": "Българският износ през 2021 г. възлиза на $41.9 милиарда. Това е с 31% повече от износа през 2020 - $31,9 милиарда. Въпреки това, България отстъпва едно място и заема 59-то сред всички износители в света (58-мо място за 2020 г.), непосредствено преди Литва и Египет, и след Словения и Нова Зеландия. В ЕС сме на 20-то място (20-то и за 2020 г.), преди Литва и Хърватия, и след Гърция и Словения.\n\nБългария продължава да печели позиции на световните пазари\n\nГрупите стоки с най-голям износ са електротехника и електроника, мед и изделия от мед, машини и апарати, енергоносители (горива и електроенергия), обобщават в анализ експерти от Българската стопанска камара (БСК). Тези 4 групи стоки формират 1/3 от износа ни. Същевременно броят на групите стоки с износ над $1 милиард се увеличава от 10 на 15.\n\nИзделията на електрониката и електротехниката регистрират 7% средногодишен ръст за последните пет години, докато за същия период световният внос се е увеличавал с 5% годишно.\n\nРъстът на цените допринася за това износът на мед и медни продукти да заема втора позиция.\n\n\"Обемът на изнесената мед дори намалява, а стойността й расте. В такива случаи ролята на по-високите цени е много голяма\", отбелязват от БСК.\n\nИзносът на машини и апарати също се представя добре и бележи средногодишен ръст от 6%, докато световният внос расте с 3 на сто. Това означава, че българските производители на тези изделия са конкурентоспособни на глобалните пазари и изместват други доставчици.\n\nТрадиционно, износът на енергоносители заема водещи позиции - за 2021 г. четвърто място. Износът на горива расте от $1.106 милиона за 2020 г. на $1.292 милиона през 2021 г., на електроенергия - от $229 милиона на 632 милиона, петролен газ - от $29 милиона на $322 милиона. В количествено измерение, износът на горива през 2020 г. е бил 2813 хил. тона, а за 2021 г. - 1997 хил. тона, електроенергия - от 4422 на 5853 GWh, петролен газ - от 90 хил. тона на 357 хил. тона.\n\nВ региона единствено Румъния има по-голям износ на електроенергия - $658 милиона, а Гърция и Турция изнасят 2,5 пъти по-малко. Износът на зърно заема пета позиция, като водещите продукти в тази група са пшеница, с ръст 96% на годишна база, и царевица - спад от 3 на сто. В следващите години ще наблюдаваме и ечемика, чийто износ расте със 71% на годишна база.\n\nС над $1 милиард износ са още пластмасови изделия, автомобилна индустрия и велосипеди, руди и концентрати, от които 2/3 са концентрати на благородни метали. Следват желязо и стомана, фармация, разнообразни химически продукти, изделия от желязо и стомана, оптически и измервателни прибори, мебели, матраци и обзавеждане.\n\nКои са най-големите ни пазари?\n\nНай-големи потребители на българска катодна мед са Китай - 40% от износа, и Турция с 36%. Около 60% от анодната мед заминава за Белгия, останалата - за Германия. Износът на пшеница е по-диверсифициран - Испания 14%, Гърция 13, Румъния 9, Корея 7,5, Тунис 7,5, Израел, Пакистан, Либия, Виетнам, Индонезия. Средната ни експортна цена е $267 на тон. Измежду по-големите партньори, най-добри цени постигаме в Гърция - $295 за тон, Либия $292 и Тунис $280. Цени над $300 за тон постигаме в Йордания, Йемен, Етиопия, но количествата са малки. Измежду по-значимите световни износители най-високи експортни цени постигат Република Южна Африка $357 за тон, Австрия $330 и Белгия $326.\n\nКупувачите на биодизел са Румъния 21%, Италия, 16%, Унгария 15%, Австрия 8%, Гърция 7%. Средната експортна цена е $1676 за тон (60% ръст на цената спрямо 2020), като варира от $1400 до $1900. Най-големите вносители в света са Нидерландия със средна цена по вноса $1455, Белгия $1531, Франция $1245, Испания, Италия, Германия, Обединеното кралство. При износа на медикаменти Румъния измести Русия като наш най-голям пазар. Изнасяме също за Германия, Франция, Чехия, Нидерландия, Италия, Унгария и други, предимно от ЕС.\n\n99,7% от концентратите на благородни метали са за немски купувач. Прави впечатление, че Германия изобщо не декларира такъв внос от България, отбелязват от БСК.\n\nМаслодаен слънчоглед изнасяме най-много за Германия и Турция - по 14% от целия износ, за САЩ и Обединеното кралство - по 9%. Средната експортна цена е $964 за тон, но износът за Германия, САЩ и Обединеното кралство е на цени над $1000.\n\nПазарите ни за слънчогледово олио са Испания - 20%, Италия 19%, Турция 9%, Гърция 8%. Средната експортна цена е най-високата за последните 10 години - $1370 ($845 през 2020 г.). Цената е дори по-висока при водещите пазари. Най-големият световен износител - Украйна, износ за $5,6 милиарда през 2021 г., постига средна цена $1199. Следващият - Русия, с износ за $2,4 милиарда. България е на трето място в света по износ на олио.\n\n\"Пазарите на страните от ЕС и Европейско икономическо пространство стават все по-важни за българските доставчици. Този процес започна отдавна, но изглежда COVID епидемията го засили. Интеграцията във веригите за доставки в тези държави се засилва. По-лесната търговия става все по-предпочитана за сметка на дестинации, изискващи пътуване (за преговори, монтаж, сервиз и др.) и с тарифни и нетарифни бариери\", казват в заключение от БСК.\n\nЕкспертите са категорични, че българските фирми най-често изнасят за развитите държави, като подизпълнител на големи мултинационални компании, и се включват в глобалните вериги на доставки. С течение на времето, се придобиват знания и умения за по-широко самостоятелно навлизане на световните пазари под собствена марка и със собствени разработки.\n\n\"Нарасналата конкурентоспособност се дължи основно на международни компании в България и по-малко на местни предприятия. Успешните български фирми са тези, които работят основно за чуждите пазари, не се влияят от липсата на конкуренция в България и не са обект на значителна регулаторна тежест\", става още ясно от изводите на анализаторите от БСК.\n\nОт анализа са изключени доставките на стоки за отбраната, тъй като НСИ третира тази информация като конфиденциална.",
    "Светът навлиза в нова ера: Държавата, която спасява всички": "Зимата на 1973-74 г. се оказва мрачна и в много отношения наподобява днешната ситуация. В отговор на геополитическите конфликти, цените на енергията рязко се повишават. В цяла Европа природният газ поскъпва повече от два пъти, на места има още по-големи увеличения на мазута, а цената на суровия петрол се утроява. Това подхранва инфлационен скок в богатия свят, намалявайки реалните доходи.\n\nВ разгара на кризата западногерманският канцлер Вили Бранд обобщава официалния отговор на кризата в много страни: „Ще трябва да се облечем малко по-топло тази зима и може би следващите две или три зими. Но ние няма да гладуваме\".\n\nНеговото правителство, подобно на други, се съсредоточава върху усилията за намаляване на потреблението на гориво чрез налагане на ограничения на скоростта за автомобилите, отправяне на призив към гражданите да не шофират в неделя и изискване от фабриките да намалят температурите в пещите си. Швеция и Холандия въвеждат режим при продажбата на бензин, а Италия налага полицейски час в баровете и ресторантите. Почти няма правителства, които директно да раздават пари на бизнеса или на домакинствата. През 1973 г. реалният размер на бюджета за социални помощи във Великобритания почти не се променя.\n\nДнес ситуацията е съвсем различна. Почти няма държави, които да са въвели мерки за ограничаване на потреблението. Но в същото време фискалните кранове са широко отворени, пише The Economist.\n\nНаред с бюджета за намаляване на данъците, очертан на 23 септември, Великобритания отпусна финансиране на стойност 6.5% от БВП през следващата година, за да предпази домакинствата и фирмите от по-високите сметки за енергия. Това е повече, отколкото страната похарчи за схемата за отпуск и подкрепа за самостоятелно заетите през 2020-2021 година. Германия и Франция предлагат дарения и субсидии на стойност около 3% от БВП.\n\nЕвропейските правителства национализират огромни части от своите енергийни сектори. Америка също харчи, макар и в по-малък мащаб. Губернаторите на щатите раздават „газови карти“ и намаляват данъците върху горивата, за да подпомогнат потребителите. Можем само да си представим каква би била днешната обществена реакция, ако някой политически лидер реши да последва само подхода на Вили Бранд и каже на хората да се облекат по-дебело.\n\nПромяната в енергийната политика намеква за по-дълбока промяна в начина на управление на държавните средства. Политиците отдавна се стремят да осигурят предпазни мрежи или стимули в лоши времена. Но през последните 15 години те станаха много по-склонни да подкрепят цели сегменти от икономиката. Печалбите се приватизират, но все по-голям дял от загубите или дори потенциалните загуби се социализира. В голяма степен това отхвърля популярната теза, която гласи, че в епохата на „неолиберализма\" правителствата са оставили пазарите без контрол. Всъщност се оказва, че светът навлиза в нова ера на \"спасяване на всички\", пише изданието.\n\n\n\nКак се променя ролята на британския министър-председател през годините?От епохата на Бенджамин Дизраели и Уилям Гладстон до тази на Борис Джонсън и Тереза Мей близо век и половина по-късно, британската политическа система е претърпяла дълбоки промени\n\nТри отделни събития оформят облика на тази нова ера. Първото е финансовата криза от 2007-2009 г. През този период САЩ са похарчили 3.5% от брутния си вътрешен продукт за свързани с кризата спасителни мерки, включително вливане на капитал за банки и ипотечни кредитори, според доклад на Дебора Лукас от Масачузетския технологичен институт. Оправданието за интервенциите тогава беше, че бездействането ще се окаже много по-скъпо и ако банковата система се срине, останалата част от икономиката ще я последва.\n\nКогато настъпи пандемията от COVID-19, фокусът на спасителните мерки се премести от финансовата икономика към реалната. По време на локдауните правителствата раздадоха трилиони долари за подкрепа, гарантираха огромни количества корпоративни заеми и наложиха мораториум върху фалитите и погасителните вноски по кредитите. За разлика от предишните кризи, нивата на бедност, глад и нищета не се повишиха, а на места дори спаднаха. В целия богат свят разполагаемите доходи се повишиха. Повечето фирми, които затвориха врати по време на пандемията, впоследствие отвориха отново.\n\nТретото ключово събитие е скокът в цените на енергията, който последва инвазията на Русия в Украйна. Мащабът на предизвикателството, пред което е изправена Европа, където цената на енергията за потребителите вече се е повишила с 45% спрямо предходната година, убеди много политици, че отново няма друг избор освен масивна държавна намеса. Сметките за енергия в Европа ще се повишат с около 2 трилиона евро спрямо 2021 г., според анализ на американската банка Goldman Sachs. Благодарение на спасителните мерки, правителствата ще субсидират голяма част от това повишение.\n\nКумулативният ефект от тези три кризи, които обикновено се случват веднъж в едно поколение, а сега се реаризираха в бърза последователност, беше промяната в условията на политическия дебат. Политиците поставиха нови очаквания за това какво може и какво трябва да направи държавата. Италианското правителство например създаде схеми за справяне с необслужваните заеми на банките, в опит да накара частния финансов сектор да отпуска повече кредити. Британското правителство предложи на банките големи гаранции, за да ги накара да предлагат по-големи ипотеки. Стойността на банковите депозити, застраховани от американското правителство, пък се е повишила с 40% през последните пет години.\n\nПрез август тази година американският президент Джо Байдън обяви, че ще похарчи стотици милиарди долари, за да спаси американците, които имат неизплатени дългове по студентски заеми. Приблизително по същото време той разшири гаранциите по кредитите за чиста енергия. Австралия и Нова Зеландия предложиха на гражданите плащания за издръжката на живота, за да се справят с високата инфлация. Полша въведе мораториум върху ипотечния дълг, Румъния също прави нещо подобно.\n\nСледващата интервенция е само въпрос на време. Какво ще стане, ако технологичният гигант Intel, който има решаваща роля за американското производство на чипове, изпадне в затруднение? Или ако след една година цените на енергията в Европа останат рекордно високи? Или ако кибератака доведе до изчезването на банковите депозити на гражданите?\n\n\n\nЛихвите по ипотеките в САЩ надхвърлиха 6% за първи път от 2008 г.Повишаващите се лихвени проценти по ипотечните кредити оказват все по-силно влияние върху жилищния пазар\n\nИстинският размер на спасителните мерки е труден за изчисляване. Правителствата обикновено не включват така наречените „условни задължения“, като гарантирани заеми и имплицитни предпазни мерки, в своите фискални данни. Това им позволява да подкрепят икономиката, като същевременно поддържат официалния публичен дълг нисък. Конвенционалните мерки за държавния дълг на Америка не включват огромния брой обещания и задължения, които държавата е направила на групи, вариращи от финансовата индустрия до летищата и пенсионерите.\n\nИстината започва да става по-ясна при подробен преглед на държавните баланси. Оказва се например, че британските министри са обещали да помогнат на изумителен брой проекти. Британската държава е отговорна за разчистването на тунела под Ламанша, ако той някога спре да се използва. Тя е поела и ангажимент да подкрепи пенсионните задължения на някои индивидуални пенсионни схеми, ако се наложи дефицитите да бъдат финансирани. Може и да покрива презастрахователи на търговска и индустриална собственост в случай на голяма терористична атака.\n\nАдаптирайки работата на Джеймс Хамилтън от Калифорнийския университет в Сан Диего, The Economist прави опит да изчисли общите имплицитни задължения на американското федерално правителство - колко е обещало да плати, ако нещата се объркат, плюс ангажиментите, ефектите от които не са изцяло отчетени. В допълнение към официалния публичен дълг се добавят задбалансови задължения, включително гаранциите по банкови депозити, плащания за здравни грижи и ипотечни гаранции. От изчисленията става ясно, че правителството има потенциални задължения на стойност над шест пъти брутния вътрешен продукт на страната и че тези задължения през последните години са нараснали много по-бързо от американското производство.\n\nДруги данни също потвърждават лавинообразно нарастващият размер на спасителните мерки. Правителствените разходи на богатия свят за субсидии и социални помощи, нарастват неумолимо, тъй като политиците помагат на затруднените компании и компенсират домакинствата, които се считат за уязвими. Във Великобритания тези разходи не са били толкова високи от началото на събирането на подобна статистика през 1948 г. САЩ по принцип са известни като сравнително \"оскъдна\" социална държава. Това възприятие вече не отговаря на реалността. През 1979 г. най-бедните 20% от американците са получили трансфери на стойност 32% от техния доход преди облагане с данъци, според Бюджетната служба на Конгреса. През 2018 г. този показател вече достига 68%.\n\n\n\nЗаплашен ли е имотният пазар в САЩ от нова ипотечна криза? Пазарът на недвижими имоти в Съединените щати е изправен пред все по-сериозни предизвикателства\n\nПравителствата вече са склонни да реагират по-бързо на извънредните ситуации, отколкото преди. През 90-те години европейските правителства са стартирали средно около две спасителни операции годишно. През 2019 г. броят им е бил около десет.\n\nНикой не обича да вижда как даден бизнес фалира или някое семейство изпада в нищета. Фактът, че това се случва по-рядко, е добре дошъл, сам по себе си. Друга полза от \"спасителната държава\" е, че хората и фирмите вече не трябва да харчат толкова много за застраховки, тъй като знаят, че държавата ще се намеси. В Америка, например, общите разходи за застрахователни премии достигнаха своя връх в началото на 2000 г. - около 8% от БВП, но сега делът им е паднал до под 6%. Това представлява огромно спестяване на разходи за бизнеса и гражданите.\n\nИма обаче и недостатъци, освен потенциално гигантските фискални разходи. The Economist цитира Фридрих Хайек, който посочва, че докато дадена отделна интервенция (спасяване на банка например или стимулационни пакети при пандемия) може да бъде оправдана, то съвкупният ефект на много подобни мерки, взети заедно, може да \"задуши\" икономиката. Причината е, че капитализмът произвежда иновации и по-високи доходи чрез т. нар. \"творческо унищожение\" - нещата, които не работят, спират и изчезват, а онези, които работят по-добре, процъфтяват. Една всеобща защитна мрежа за цялата икономика забавя този механизъм.\n\nЗасега е малко вероятно правителствата да променят курса си. Докато не са насочени към банките, спасителните мерки са популярни и се харесват от по-голямата част от обществото. И с възможното изключение в лицето на Великобритания, инвеститорите изглежда все още не са усвоили напълно фискалните рискове, заложени в тази нова стратегия. Когато настъпи следващата рецесия, което може да се случи скоро, може да се очаква нов кръг от схеми за подкрепа, допълнителни обезщетения и финансови стимули. А когато следващата индустрия се провали, вероятно ще бъде оформен и голям спасителен пакет.\n\nВече всички сме банкери, пише още The Economist.\n\n",
    "77-годишен пътешественик дойде от Свищов, за да помогне в Каравелово": "\"Градът, който е дал над 100 значими личности на България, днес изпрати на точното място в точното време това прекрасно усмихнато и дейно момче\", пише Владина Цекова. Поводът? 77 -годишен мъж пропътува от Свищов до Каравелово с влак, за да помогне на пострадалите със своя труд.\n\nИмето му е Георги Братоев, който поема на път с една раница на гръб, и спален чувал, в който да преспи.\n\nИсторията му е споделена от друга доброволка, която разкрива, че мъжът е запален пътешественик, обиколил на света от Нова Зеландия до Швеция.\n\nВижте цялата история на мъжа, споделена от Владина Цекова:\n\nТова а е Георги Братов. На 77 години, от Свищов. Пътувал с влак, с раница на гърба и спален чувал в нея. Пристигна в Каравелово в 20ч. Дошъл да даде доброволен труд и да помогне на бедстващите хора, останали без дом, градини и покъщина.\n\nГеорги не спира да обикаля света, отскоро даже е хаджия и макар скоро да му предстои пътуване до Исландия, той си подарява и тази радост - да донесе надежда, вяра, доброта, съпричастност и обич на хората от село Богдан, Каравелово и Слатина. Респект, момче! Обичам срещите с хора като Георги.\n\nТой мислеше, че нищо не знам за Свищов, но го изненадах. Градът, който е дал над 100 значими личности на България, днес изпрати на точното място в точното време това прекрасно усмихнато и дейно момче. Пак ще се видим. Знам, защото има да ми разказва за Нова Зеландия и автостопа от Норвегия до Швеция. Ей такива хора ме вдъхновяват и изпълват с вяра. Като теб, Георги!\n\nМъж разказа за доброволците в Карловско: Хвърлиха се като лъвове, видях страшна всеотдайност\n\nКазват, че младото поколение не струва... Истината е точно обратното СНИМКИ\n\nСнимка: Владина Цекова",
    "Новото Mitsubishi ASX се оказа близнак на Renаult Captur": "Европейската версия на кросоувъра получи 5 модификации, повечето са хибридни\n\nКросоувърът Mitsubishi ASX е един от моделите, задържали се най-дълго на пазара. Той се произвежда от 2010 г., като претърпя няколко обновявани, но не се промени техническа. Сега японската компания представя второто поколение на ASX, което ще бъде предназначено само за Европа.\n\n\n\n\n\n\n\nСпоред плана за развитие на Mitsubishi, представен преди две години, всички усилия на марката ще бъдат насочени към Югоизточна Азия, където тя има най-силни позиции. Следват Австралия, Африка, Близкия изток и Южна Америка, докато Европа е чак накрая. Затова и в Mitsubishi искаха да намалят до минимум присъствието си на европейската пазари и дори да се изтеглят напълно от тях.\n\nВсе пак, през пролетта на 2021 г. японците промениха решението си и представиха нов план за Европа, който предвижда на континента да не се предлагат глобални модели на марката, а само преработени автомобили на Renault, произведени в рамките на алианса Renault-Nissan-Mitsubishi. Първата крачка в тази посока беше появата в Австралия и Нова Зеландия на микробуса Mitsubishi Express, който всъщност представлява преработено Renault Trafic.\n\n\n\n\n\n\n\nСега сътрудничеството влиза във втората си фаза именно с новото Mitsubishi ASX. То изобщо не е оригинална разработка, а продукт на бейдж-инженеринга, като всъщност представлява леко преработена версия на европейския кросоувър Renault Captur от 2019 г. Следователно новият ASX е забележимо по-компактен от предшественика си - 4,23 м дължина срещу 4,37 м, а разликата от френския модел е само в различна радиаторна решетка, емблемите и имената.\n\nЗа да спестят от разработката, инженерите дори не са си направили труда да променят предните капак и броня. Запазени са и светлините, а на вратата на багажника е поставена камера, която при Capture е вградена в емблемата. Дори джантите – 17- и 18-цолови са същите като на модела на Renault.\n\n\n\n\n\n\n\nИнтериорът също е непроменен, като разликата е във волана с нова форма и емблема. Подобно на Captur, ASX се предлага с аналогови измервателни уреди или две опции за виртуални измервателни уреди (7- или 10-инчови екрани). Може да се избира между две версии на медийната система – с дисплеи с диагонал 7 или 9,3 инча. Базовото оборудване включва системи за автоматично спиране и контрол на лентата, а срещу допълнително заплащане се предлагат адаптивен круиз контрол с функция за поддържане на лентата (Mitsubishi нарича тази система MI-Pilot).\n\nВ технологично отношение ASX също повтаря Captur, което означава, че новият модел няма и няма да има задвижване на четирите колела. Всички версии са с предно задвижващи се колела. Базовият ASX има 1,0-литров трицилиндров турбо-двигател (91 к.с.) с шестстепенна механична скоростна кутия.\n\n\n\n\n\n\n\nЕдна стъпка по-горе е „мек“ хибрид с двигател 1.3 турбо с четири цилиндъра и 12-волтов ремъчен стартер-генератор. В автомобилите с ръчна скоростна кутия двигателят произвежда 140 к.с., а със седемстепенен преселективен „робот“ - 158 к.с. . Също така в гамата има два пълноценни хибрида със системата E-Tech на Renault. При тях под капака е монтиран атмосферен двигател 1.6, към който е закачена тривална скоростна кутия без синхронизатори и съединител. Предавки се превключват от гърбични съединители, докато възможните трептения се изглаждат от електрониката, която координира скоростите на въртене на коляновия вал на бензиновия двигател и тяговия електродвигател, монтиран след скоростната кутия.\n\nБазовият хибрид Mitsubishi ASX HEV е със 145 к.с. максимална мощност и тягова батерия с капацитет 1,3 kWh (вместо 1,2 kWh за Captur). Такъв кросоувър може да стартира само на електрическа тяга, като на празен ход бензиновият двигател е изключен и той се задейства едва след потегляне. Скоростната кутия е с две предавки за електродвигателя и четири за бензиновия двигател.\n\n\n\n\n\n\n\nВерсията ASX PHEV hybrid развива общо 160 к.с., като нейната батерия е с капацитет 10,5 kWh (срещу 9,8 kWh за Capture) и има пробег до 49 км в електрически режим. Още догодина вероятно ще се появи Renault Captur с по-мощни батерии, като те ще бъдат достъпни и за следващия фейслфит на ASX.\n\nНовото Mitsubishi ASX също ще стъпи на европейския пазар едва през март 2023 г. Автомобилите ще се произвеждат в същия завод на Renault в Испания, където се прави Captur. Все още няма информация за цените, но те едва ли ще са по-високи от тези на Renault (от 23 400 евро във Франция).\n\n\n\nОще снимки на новото Mitsubishi ASX - вижте в галерията:\n\n\n\n1 от 16 | Mitsubishi ASX\n\n\n\nОтново догодина трябва да дебютира и следващото поколение на хечбека Mitsubishi Colt, който ще се окаже вариация на модела Renault Clio. Що се отнася до първото поколение на ASX, то ще продължи да се произвежда в Япония и Китай за редица световни пазари с изключение на Европа.\n\n\n\n",
    "Акад. Юлиан Ревалски участва в Общото събрание на Международната федерация за обработка на информацията": "Акад. Юлиан Ревалски участва в Общото събрание на Международната федерация за обработка на информацията\n\n0 0\n\nСнимка: БТА\n\nПредседателят на Българската академия на науките (БАН) акад. Юлиан Ревалски участва в Общото събрание на Международната федерация за обработка на информацията – IFIP, което се проведе на 20 и 21 септември във френския град Лил. Това информираха от БАН на своята интернет страница.\n\nНа Общото събрание бяха обсъдени дейностите на организацията през последната година (октомври 2021 – септември 2022 г.), включително дейностите на комитетите по области, техническите комитети и отделните членуващи общества. Бяха обявени новите заместник-председатели на федерацията – Елизабет Истууд (Нова Зеландия) и Жак Сакарович (Франция), както и четирима съветници – Аким Ретберг (Германия), Йержи Навроцки (Полша), Филип Паланк (Франция) и Херит фон дер Фиър (Нидерландия).\n\nПроведени бяха дискусии за изготвянето на Стратегически план на IFIP и се състояха избори за Събранието на членуващите общества (Member Societies Assembly), орган с консултативни функции, посочиха от БАН.\n\nМеждународната федерация за обработка на информацията – IFIP е водещата международна неправителствена организация в областта на информационните и комуникационните технологии и науки. Тя представлява научни общества от над 38 държави и региони, като покрива пет континента и над 500 000 учени. /ИРС\n\nPlease enable JavaScript to view the comments powered by Disqus.",
    "Тръс ще се срещне с няколко световни лидери": "Британският премиер Лиз Тръс ще се срещне с няколко световни лидери, включително американския президент Джо Байдън, преди погребението на Елизабет Втора в понеделник.\n\nВ събота Тръс ще се срещне с колегите си от Австралия и Нова Зеландия - Антъни Абланезе и Джасинда Ардърн, а в неделя ще проведе неофициални разговори с Джо Байдън, както и с канадския премиер Джъстин Трюдо, полския президент Анджей Дуда и ирландския премиер Михол Мартин.\n\nПогребението на кралицата в понеделник ще бъде едно от най-големите дипломатически събития за последните години, тъй като ще присъстват около 500 държавни глави и чуждестранни официални гости. Това дава възможност на Лиз Тръс да се срещне с нейни колеги по-малко от две седмици след като встъпи в длъжност. Много е вероятно британският премиер да има и други срещи освен вече споменатите. Тя вече се е срещала с Байдън, но в качеството й на външен министър.\n\nСледващата седмица Лиз Тръс ще присъства на Общото събрание на ООН в Ню Йорк, където се очаква да се срещне с още световни лидери. От „Даунинг стрийт“ уточниха, че срещите през уикенда не са официални двустранни срещи, заради официалния 10-дневен национален траур, което означава, че на тях няма да се допускат представители на медиите.",
    "Най-силното поевтиняване на жилищата от 2008 година": "От месец май до юли на текущата година цените на жилищата в Нова Зеландия са се понижили с 2,5%, сочат данните на оценителската компания CoreLogic. Това е най-големият спад на тримесечна база от октомври 2008 г. Цените отчитат спад с 0,9% спрямо юни и са се повишили с 9,5% на годишна база, най-бавното годишно увеличение от ноември 2020 г.\n\nЦените на имотите отчитат спад, тъй като Централната банка агресивно затяга паричната политика, за да ограничи инфлацията. Очаква се Централната банка да повиши официалния лихвен процент с още половин процентен пункт в началото на септември, което ще окаже допълнителен натиск за повишаване на лихвите по ипотечните кредити.\n\nДруга причина за натиск върху цените е увеличението в предлагането. Това измести ценообразуването в полза на купувачите, докато банките също са по-селективни относно това колко кредити с ниски депозити разрешават. „Комбинацията от високи цени след значително поскъпване на стойността и нарастващи лихвени проценти ограничава броя на купувачите“, каза Ник Гудол, ръководител на проучванията в CoreLogic.\n\nДостъпността на жилищата е малко вероятно да се подобри значително, докато лихвените проценти продължават да се покачват. Така че перспективите за разходите до края на 2022 г. вероятно ще бъдат същите, както през първата половина на текущата година."
}