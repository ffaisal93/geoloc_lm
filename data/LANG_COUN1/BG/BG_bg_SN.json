{
    "Туризмът настоява за лесен внос на работници от Гвинея и Сенегал": "Хотелиерите искат \"бърза писта\" за присъединяване на фотоволтаици към мрежата\n\nЗаради скъпия ток, вода и газ някои хотели в зимните ни курорти обявиха, че няма да отворят този сезон.\n\nЗаради скъпия ток, вода и газ някои хотели в зимните ни курорти обявиха, че няма да отворят този сезон.\n\nБългарска хотелиерска и ресторантьорска организация (БХРА) търси политическо лоби за улесняване на процедурите за наемането на чужденци от страни извън ЕС. Туристическият бранш се е насочил към внос на работна ръка от Африканския континент.\n\n\"Водим разговори с различни партии, които най-вероятно ще влязат в новия парламент, за да се направят контакти с ЕК за улесняване на процедурите за т.нар. \"трети свят\", защото там са кадрите. В Европа кадри няма, но има в Гвинея, Сенегал, Египет\", обясни Веселин Налбантов, заместник-председател на БХРА, в предаването \"Бизнес старт\" на Bloomberg TV Bulgaria\n\nВ момента е почти невъзможно работници от страни извън ЕС да бъдат наети. \" За да пристигнат кадри от Африка, трябва да чакаш четири месеца, а сезонът е три месеца. Трябва да ги назначим, след това да ги освободим и да търсим нови. Това е трудна и тромава задача и бъдещите депутати трябва незабавно да потърсят помощ от ЕС\", посочва Налбантов, който има хотели в \"Слънчев бряг\".\n\nТой смята, че разрешаването на този проблем ще помогне и много мигранти да си намерят работа. Според него работници за туристическия сектор може да се търсят и в Азия, например Киргизстан.\n\n\n\n\"Дори и работниците от Турция срещат огромни трудности да започнат работа в България\", посочи Налбантов. Той намекна, че корумпирани чиновници искат по 1000 евро за разрешително за работа на чужденец и дори били сезирани компетентните органи.\n\nКомпенсациите за ток и природен газ от държавата да продължат още поне година, както и да се улесни изграждането на фотоволтаични системи в хотелите, настояват пред партиите още от БХРА.\n\n\"Високите цени на ток, вода и газ изядоха печалбите на туристическия бранш това лято. На фона на скъпата електроенергия редица бюрократични спънки ни пречат да присъединим фотоволтаици, дори когато като хотелиери инвестираме в такива, и да продаваме ток, за да покрием част от разходите си\", посочва пред Travel News Георги Щерев, председател на БХРА.\n\nХотелиерите по морето, казват че през септемиври и октомври, когато броят на гостите спада, на практика работят под себестойност заради скъпата енергия и вода.\n\nПо зимните курорти са още по-обезпокоени, ако компенсациите не бъдат продължени и след септември. \"Част от зимните хотели няма да отворят заради скъпият ток и газ, казва Маргарит Цонев, представител на БХРА в Боровец. И дава пример със своя хотел, в който вместо да приемат гости през тази зима, ще правят ремонт на базата, включително ще монтират термопомпи. Колегите му, които са теглили кредити обаче не може да си позволят да затворят.\n\n\"Не разбирам защо в тази тежка криза не се позволи на хотелиерите и други индустрии да ползват безакцизен газьол за отопление. Подобна възможност съществуваше, но бе спряна заради злоупотреби, които по никакъв начин не са свързани с туристическия сектор и ползването на това гориво по предназначение\", коментира Мариян Беляков, изпълнителен директор на „Пампорово“ АД.\n\nТуристическият сектор настоява пред новите кандидати за Народното събрание да удължат действието на антикризисната мярка 9% ДДС за заведения, туристически, спортни и други услуги и през следващите 2 години.",
    "Звезда на Сенегал изгоря за Световното заради допинг": "Сенегалският нападател Кейта Балде ще пропусне Световното първенство по футбол в Катар, след като беше наказан за три месеца заради допинг нарушение.\n\nКейта, който играе за Спартак Москва в Русия, беше отстранен до 5 декември от италианската национална антидопингова агенция за нарушаване на процедурата за даване на тест, когато е играл за Каляри миналия сезон.\n\nОт ръководството на Спартак уточниха, че \"в пробата, взета от Кейта този ден, не са открити забранени вещества\", но добавиха, че \"всяка санкция, свързана с допинг, наложена от друга национална или международна спортна асоциация или национална антидопингова организация, автоматично се приема от ФИФА и трябва да бъде призната от всички асоциации\".\n\nКейта няма да може да поднови тренировки до 22 дни преди изтичането на наказанието.\n\nСветовното първенство в Катар ще се проведе от 20 ноември до 18 декември. Сенегал е в група с домакините, Нидерландия и Еквадор.\n\n27-годишният Кейта има 6 гола в 40 мача за Сенегал и помогна на тима да спечели за първи път Купата на африканските нации през февруари.",
    "Феноменалното Розово езеро на Сенегал": "8728 Снимка: iStock by Getty Images\n\nРетба не е от най-популярните природни забележителности в Африка, но определено е една от най-необикновените. Намиращо се на полуостров Кап Верт на по-малко от час от столицата Дакар, Розовото езеро, както е известно сред местните, привлича посетители поради необичайния си и наситен цвят. Делят го от Атлантическия океан единствено широките пясъчни дюни и очаквано притежава огромни нива на соленост. За сравнение, през сухия период от годината нивата на сол надвишават тези на Мъртво море.\n\nНо откъде произхожда розовият цвят на Ретба?\n\nПричината за това е цианобактерията, която вирее в езерото поради солеността му. Бактерията отделя червеникав оттенък, като така привлича и абсорбира слънчевите лъчи. Това създава уникалния му цвят, който е най-забележителен през сухия период от ноември до юни. Бактерията е изцяло безвредна за хората и плуването в езерото е позволено, но имайте предвид характерната му горещина, сравнявана с топъл сироп.\n\nРаботниците вадят солта с голи ръце от дъното на езерото, поставят я в кошници и ги пренасят на брега Снимка: iStock by Getty Images\n\nРозовото езеро е доста \"срамежливо\" и не се разкрива пред всекиго. Цветът му е твърде непостоянен и зависи от фактори като светлината и водораслите. Малцина са посетителите, които са виждали ярко розовия му вид. Понякога езерото изглежда по-тъмно, дори кафяво на цвят.\n\nПочти никакви живи организми не успяват да оцелеят в дома на солта Ретба, която стига до 40 процента\n\nСнимка: личен архив\n\nЗатова езерото се ползва основно като туристическа атракция и за производство на сол, разбира се. Ако го посетите, ще станете свидетели на събирачите във водата и на огромните им планини от сол на брега. Местните вадят солта с голи ръце от дъното на езерото, поставят я в кошници и ги пренасят на брега. За да предпазят кожата си от дългите часове във водата, работниците използват известното в Сенегал с козметичните си свойства масло от ший, което се добива от дървото карите. А като атракция за туристите се предлага плаване с дървена лодка.\n\nВъпреки изтощителната горещина и условия местните хора са щастливи и спокойни Снимка: личен архив\n\nРетба не е единственият розов представител на езерата на Земята, но е най-големият естествен басейн от този вид. Площта му възлиза на около 3 кв. км, а максималната дълбочина е 3 метра. На австралийския остров Мидъл се намира друг сходен феномен - мистериозното и отделено розово езеро Хилиър, чиято дълбочина стига до забележителните 600 метра.",
    "Евра: Ако имам машина на времето бих играл за Сенегал, а не за Франция": "Бившият защитник на Манчестър Юнайтед и Франция Патрис Евра направи изненадващо признание по време на пътуване до Гана. Той призна, че предпочита да представлява родината си Сенегал, а не Франция.\n\n„Ако мога да се върна назад във времето, бих предпочел да представлявам моята родина, Сенегал, вместо Франция“, каза Евра, цитиран от RMC.\n\n41-годишният французин прекрати своята кариера през юли 2019 година. Той изигра 81 мача за националния отбор на Франция и спечели сребърните медали на Евро 2016.\n\nЛацио възстановява разходите на феновете гледали срамно поражение\n\nСравниха го с маймуна, но Винисиус Жуниор каза: Няма да спра да танцувам (ВИДЕО)\n\nНовините на Dsport и във Facebook, Viber, YouTube и TikTok!",
    "Кадри в ЕС за туризма няма, но има от Киргизия, Гвинея, Сенегал...": "Бъдещето на туризма в България зависи от привличането на кадри от страни извън Европейския съюз, но процедурата е бавна и тромава и е нужно съдействието на бъдещите депутати, за да се олекоти тя. Руските туристи през летния сезон тази година са били заместени от румънските, но надеждите на бранша са възможно най-бързо да се върнат руските. Нужни са и законодателни мерки за Слънчев бряг, защото той е \"държава в държавата\" и е загубил реномето си на привлекателна дестинация. Освен това рекламата на България трябва категорично да се промени Това каза Веселин Налбантов, заместник-председател на Българската хотелиерска и ресторантьорска асоциация, в предаването \"Бизнес старт\" на Bloomberg TV Bulgaria с водеща Роселина Петкова.\n\nВ края на летния туристически сезон може да се каже, че имаше достатъчно посетители и почиващи. Ситуацията е много объркана, както в България, така и в Европа и целия свят. Убеден съм, че резултатите няма да бъдат добри, защото туризмът е бранш, в който предварително се залагат договорите и тази ситуация - с инфлация и скъп ток и вода - се отрази много зле. Нямаше как да се предоговарят цените. Очакваме помощ от държавата - не точно парична, но методическа и друга, каквато и да е. Защото въпреки че всяко едно правителство твърди, че туризмът е приоритет, това не е така.\n\nИма огромно текучество на кадрите - обучават се много хора, но те отиват в чужбина и причината не е в заплащането, защото по думите на госта в България то не е на ниски нива. Заплащането на неквалифицирания персонал в хотелиерството и ресторантьорството е съпоставимо със заплатите на високоспециализирани специалисти като кардиолозите, например, подчерта Налбантов.\n\n\"Не можем да бъдем упреквани. Правим всичко възможно, но с тази безумна инфлация и със скока на цените на електроенергия трудностите са много. Сега, при новото договаряне на цените за следващия сезон, не смея да ги увелича повече от 20%, но скокът на инфлацията е около 40%, а при тока дори 300-400% повече, отколкото бе преди\".\n\nВече са започнати разговори с различни партии, които имат амбиции за влизане в следващия парламент, за да се направят контакти, както със страни от ЕС, така и от т.нар. \"трети свят\", \"защото там са кадрите\". \"Кадри в ЕС няма, но има кадри например от Киргизия, Гвинея, Сенегал, Египет, които имат желание да работят в България\".\n\n\"Имаме спънки от Европейския съюз. За да пристигнат кадри от Африка, трябва да чакаш четири месеца и то за сезон от три месеца. Трябва да ги назначим, след това да ги освободим и да търсим нови. Това е трудна и тромава задача и бъдещите депутати трябва незабавно да потърсят помощ от ЕС\".\n\nТова неминуемо трябва да се направи, защото вследствие на световната криза, която наближава, само след няколко месеца такива мигранти от Африка ще тръгнат да търсят работа в Европейския съюз, прогнозира гостът.\n\nДори и работниците от Турция срещат огромни трудности да започнат работа в България, алармира Налбантов. \"Има корумпирани групи чиновници, които искат от работник по 1000 евро \"на черно\", за да започне работа. Вече са сезирани компетентните органи, за да се премахне тази бюрократщина\". Специално за Слънчев бряг има голям интерес за посещения на турски туристи, но има голям проблем с визите, допълни събеседникът.\n\nВижте целия коментар във видеото на Bloomberg TV Bulgaria",
    "Африкански лидер се оплака от натиск заради войната в Украйна": "Африка не иска да бъде поле за нова Студена война, а по-скоро полюс на стабилност и възможности, отворен за всички нейни партньори, заяви в ООН президентът на Сенегал\n\nАфрика \"не иска да бъде поле за нова Студена война\", заяви Маки Сал, председател на Африканския съюз, пред Общото събрание на Сенегал. Сал, който е и президент на Сенегал намекна за натиска, който се оказва върху лидерите на континента да изберат страна във войната в Украйна, посочва БТА.\n\n\"Дойдох, за да кажа, че Африка е понесла достатъчно от тежестта на историята; че тя не иска да бъде поле за нова Студена война, а по-скоро полюс на стабилност и възможности, отворен за всички нейни партньори, на взаимноизгодна основа\", заяви Сал, президент на Сенегал, пред Общото събрание на ООН. \"Призоваваме за деескалация и прекратяване на военните действия в Украйна, както и за решение чрез преговори, за да се избегне катастрофалният риск от конфликт, имащ потенциала да стане глобален\", каза африканският лидер.\n\nДосега Африка донякъде остава неутрална по отношение на Украйна. Около 25 държави или гласуваха \"въздържал се\", или изобщо не гласуваха по резолюцията на ООН, която осъди войната в Украйна по-рано тази година.",
    "Добри новини за Ливърпул: Салах ще пропусне последния двубой на Египет": "Мохамед Салах получи почивка за мача на Египет срещу Либерия през седмицата и ще се завърне по-рано в Ливърпул за подновяването на английското първенство по футбол, съобщи селекционерът на националния отбор Руи Витория.\n\n30-годишният Салах, който вкара два пъти при победата с 3:0 срещу Нигер в контрола в петък, остана извън групата за двубоя във вторник в Александрия. Нападателят Мостафа Мохамед и защитникът Ахмед Фатух също няма да играят.\n\nЕгипет не се класира за световното първенство в Катар, след като загуби плейоф срещу африканския шампион Сенегал.\n\nСалах има два гола от началото на сезона във Висшата лига, а през идния уикенд Ливърпул е домакин на Брайтън. \"Червените\" са осми в класирането с девет точки от шест мача.",
    "Салах ще пропусне последния двубой на Египет": "Мохамед Салах получи почивка за мача на Египет срещу Либерия през седмицата и ще се завърне по-рано в Ливърпул за подновяването на английското първенство по футбол, съобщи селекционерът на националния отбор Руи Витория.\n\n30-годишният Салах, който вкара два пъти при победата с 3:0 срещу Нигер в контрола в петък, остана извън групата за двубоя във вторник в Александрия. Нападателят Мостафа Мохамед и защитникът Ахмед Фатух също няма да играят.\n\nЕгипет не се класира за световното първенство в Катар, след като загуби плейоф срещу африканския шампион Сенегал.\n\nСалах има два гола от началото на сезона във Висшата лига, а през идния уикенд Ливърпул е домакин на Брайтън. \"Червените\" са осми в класирането с девет точки от шест мача",
    "Футболист от Ливърпул : За какво ще ми помогнат 10 ферарита, 20 диамантени часовника...?!": "Преди няколко месеца футболистът на Ливърпул Садио Мане каза в интервю за \"ТелеДакар\": \"За какво ще ми помогнат 10 ферарита, 20 диамантени часовника и два самолета? Какво ще допринесе това за този свят? Бях гладен, работех в игрищата, играех футбол бос и не ходех на училище. Днес мога да помагам на хората. Предпочитам да строя училища, болници и да давам храна и дрехи на бедните хора\".\n\nНаскоро той беше приет от Маки Сал, президента на Сенегал, за да представи проекта за изграждане на болница в Банбали. Футболистът на Ливърпул ще има държавна подкрепа за наемането на медицински персонал и ще поеме от собствения си джоб всички разходи по изграждането на болницата",
    "Африка започва най-дългия морски газопровод в света, но Европа ще почака за доставки": "От години споменаван газов проект, прекосяващ Западна Африка, получи нов тласък от меморандум на 13 държави, отварящ пътя и за дългоочаквано енергийно сътрудничество, и за още алтернативни доставки, от каквито Европа се нуждае.\n\nОсъществяването му обаче ще отнеме години. А и този път Африка ще е на първо място.\n\nМиналата седмица в Рабат Мароко подписа споразумението със страни от общността на западноафриканските държави (ُECOWAS на английски или CEDEAOّ) на френски. Бенин, Того, Гана, Кот д'Ивоар, Либерия, Сиера Леоне, Гвинея, Гвинея-Бисау, Гамбия и Сенегал са страните, които заедно с домакина и Мавритания, се ангажираха да работят по проекта, който носи потенциална полза в регион с население 450 млн. души (ако се включи и мароканското).\n\nТой трябва да снадбява с газ както трите държави от общността без излаз на море (Мали, Нигер и Буркина Фасо; първите две са временно отстранени заради преврати), така и Европа, през връзката със съществуващата европейска газова мрежа - включително с газопровода \"Магреб-Европа\".\n\nНяма да е лесно\n\nПодписалите страни се надяват както че проектът ще допринесе за подобряване на жизнените стандарти на населението, така и за интеграцията на регионалните икономики, освен че ще помогне за борбата с опустиняването.\n\nПроектът е амбициозен, защото според мароканската страна ще даде достъп до залежи от 5 трлн. куб. м газ в Нигерия, а с тях - и нова динамика на производството на електричество и достъпа до енергия в повечето държави, през които ще мине, пише \"Ал Джазира\".\n\nПред подобно амбициозно начинание обаче има много проблеми. Нужно е привличане на инвеститори: сумата за дългата 5600 км (или по-дълга, плюс съществуващата инфраструктура) тръба възлиза може би на няколко десетки млрд. долара. Ще се търси помощ от международни финансови институции; лидерите се надяват, че предвид енергийната криза, за която тази година силно допринесе войната в Украйна, интересът ще е голям.\n\nОсвен това не се предвижда изграждането да започне преди 2026 г. И след това ще минат няколко години преди да започне газовото захранване на Европа.\n\nГолямата промяна\n\nВъпреки всички въпросителни проектът бележи промяна за Африка, където сътрудничеството на подобно ниво - в държави, представляващи една пета от африканската територия и съдържащи 30% от газовите резерви на континента - е рядкост.\n\nВ Европа тази година се наложи трескаво разглеждане на всички варианти за диверсификация - включително в партньорство със страни като водещата икономика в ECOWAS Нигерия и Сенегал, откъдето минава маршрутът на бъдещия газопровод.\n\nТова не гарантира нито осъществяването на проекта, нито ползите му за Европа, когато бъде готов. Няма и дата за завършване, нито са завършили всички технически проучвания, още по-малко е започнало събиране на средства. Според някои оценки може да са нужни 20 години.\n\nПри това проектът е отделен от вече подписания между Нигерия, Нигер и Алжир меморандум за Транссахарския газопровод - конкурентна тръба, замислена с мисъл да се доставя газ до Европа - в края на юли. Наличието на два подобни маршрута може да разпилее енергията (и финансирането) и да не бъде завършен нито един.\n\nВ регионалното сътрудничество между държави със значителен икономически потенциал - от които една може да е световна суперсила само след 30 години - меморандумът е пробив, от какъвто целият континент се нуждае. Само подписването на меморандума, обявен през 2016 г., отне пет години. Войната в Украйна обаче ускори процеса.\n\nЗа новата динамика допринесе и интересът на Мароко: страната се опитва да диверсифицира доставките си. Рабат търси нови източници, след като Алжир затвори през есента на 2021 г. споменатия газопровод Магреб-Европа, доставящ и газ за Испания. Вече обсъжданият и преди проект обслужва както интересите на държавите от ECOWAS, така и на Мароко, чието търсене на газ се очаква да се увеличи рязко в следващото десетилетие.\n\nДневник",
    "Виляреал няма намерение да продава свой талант": "Виляреал няма да продава своя талант Николас Джаксън след края на сезона. „Жълтата подводница“ ще се възползва от подема на своите таланти. Освен Джаксън, Алекс Баена също играе важна роля в състава на Унай Емери.\n\n21-годишният сенегалец се превърна в заместник на напусналите тима нападатели – Пако Алкасер и Булайе Диа. След като отбеляза своя първи гол в Ла Лига, Джаксън влиза в плановете на Емери и няма да бъде продаван, както се смяташе в началото на кампанията.\n\nНиколас Джаксън получи и своята първа повиквателна за националния отбор на Сенегал преди броени дни. Талантливият нападател ще се бори за своето място в състава за Мондиала в Катар, където Сенегал попадна в група „А“ заедно с домакина на първенството, Еквадор и Нидерландия.\n\nИ Анчелоти показа, че може да танцува като Винисиус (ВИДЕО)\n\nДани Алвеш: Европа е пълна с расисти\n\nНовините на Dsport и във Facebook, Viber, YouTube и TikTok!",
    "Стадион Ал Тумама - Катар 2022": "Стадионът Ал Тумама е един от осемте, които са построени за Световното първенство по футбол в Катар. Съоръжението се намира в град Ал Тумама, близо до международното летище Хамад.\n\nАрхитектурният дизайн е дело на главния архитект на Арабското инженерно бюро - Ибрахим Джайда, който черпи вдъхновение от традиционната шапка - \"Taqiyah\", която се носи от мъже и момчета в Близкия изток. Конструкцията сама по себе си е впечатляваща, а 50 000 кв. метра (540 000 кв. фута) обществен парк ще заобикаля стадиона.\n\nАл Тумама е с капацитет от 40 000 места, като вече бе обявено, че след Световното първенство в Катар половината от седалките на стадиона ще бъдат премахнати и ще бъдат дарени на други страни. Строежът започва още през 2017-та година, а официалното откриване на стадиона бе на 22 октомври 2021 година, като на терена вече са се изиграли няколко мача. През 2021 година, игрището в Ал Тумама бе домакин на шест мача от Арабската купа на ФИФА, като там се проведе дори полуфинала между домакина Катар и Алжир.\n\nЕто кои мачове от Мондиал 2022 ще се проведат на стадион Ал Тумама:\n\nСенегал - Нидерландия (21 ноември)\n\nИспания - Коста Рика (23 ноемвреи)\n\nКатар - Сенегал (25 ноември)\n\nБелгия - Мароко (27 ноември)\n\nИран - САЩ (29 ноември)\n\nКанада - Мароко (1 декември)\n\n1/16 финал (4 декември)\n\nЧетвъртфинален мач (10 декември)",
    "МААЕ иска Русия да излезе от Запорожката АЕЦ": "Повечето държави членки на ръководената от ООН Международна агенция за атомна енергия са подкрепили резолюция, внесена от Канада и Полша по искане на Украйна, която не е член на МААЕ. Обсъжданията се проведоха при закрити врата.\n\nРезолюцията е приета с 26 гласа \"за\" и два гласа \"против\" - тези на Русия и Китай. Шест държави (Египет, Южна Африка, Сенегал, Виетнам, Индия и Пакистан) са се въздържали. Мексико и Бурунди не са присъствали.\n\nКакто съобщава Reuters в резолюцията се призовава Русия \"незабавно да прекрати всички дейности в Запорожската атомна електроцентрала и около нея, в Чернобилската атомна централа както и във всяко друго ядрено съоръжение в Украйна\", за да може компетентните украински власти за запазят или бързо ва възстановят пълния си контрол.\n\nВ доклада се казва, че окупирането на централата \"значително увеличава риска от ядрена авария\".\n\nНа практика формулировката й повтаря резолюция, подкрепена от Общото събрание на ООН в вчера.\n\nРусия заяви, че резолюцията се основава на \"политически мотивирани лъжи и грешки\".\n\nВ почти моментална реакция от страна на Русия се казва: \"Западните страни прокараха антируска резолюция по украинския въпрос в Съвета на управителите на МААЕ\", докато по-голямата част от света (т.е. тези, които гласуваха против нея и се въздържаха) не я подкрепят.\"\n\nНа 6 септември МААЕ представи доклад за мисията, в които изброи повредите и предупреди за рисковете. Докладът настоя за създаване на зона за сигурност в и около централата. Само дни по-късно МААЕ излезе с остро предупреждение, че ситуацията вече е в най-критичната си фаза.",
    "Общо събрание на ООН, Ню Йорк, 20—23 септември 2022 г.": "Председателят Мишел за войната на Русия срещу Украйна\n\nОсновни резултати\n\nПредседателят на Европейския съвет Шарл Мишел произнесе реч пред 77-ата сесия на Общото събрание на ООН от името на ЕС в петък, 23 септември.\n\nДа се сложи край на ужаса и да се избере надеждата: това е обещанието на Организацията на обединените нации. Това стои в основата на Европейския съюз. И надежда е това, което искаме за целия свят. Председателят Мишел на 77-ата сесия на Общото събрание на ООН\n\nКато акцентира върху неоправданата война на Русия срещу Украйна, председателят Мишел изложи накратко различни лъжи, разпространявани от Русия. Той изтъкна, че когато постоянен член на Съвета за сигурност на ООН започне непровокирана война, той следва автоматично да бъде изключен от Съвета за сигурност.\n\nТой припомни също така подкрепата на ЕС за възстановяване на сигурността около Запорожката АЕЦ.\n\nЕвропейският съюз не иска от никого да избира между Изтока и Запада, между Севера и Юга. Но трябва да се направи избор. И изборът на Европейския съюз е зачитане на границите, а не агресия. Той е сътрудничество, а не заплашване. Председателят Мишел на 77-ата сесия на Общото събрание на ООН\n\nПредседателят Мишел за стабилна многостранна система\n\nПредседателят Мишел подчерта ключовата роля на многостранното сътрудничество като колективна интелигентност, основана на взаимно доверие. Той призова и за включването на Африканския съюз в Г-20.\n\nВодещата роля на Европа е свързана с разработването на решения заедно с вас. Нашата роля не е да наставляваме. (...) Именно затова и в този дух ние предлагаме стратегически партньорства. Председателят Мишел на 77-ата сесия на Общото събрание на ООН\n\nПредседателят Мишел потвърди подкрепата на ЕС за предложенията на генералния секретар на ООН относно общата програма.\n\nЕвропейският съюз също така остава силно ангажиран и застава редом с държавите от Г-5 от Сахел и с населението на Мозамбик, Афганистан, Йемен, Израел, Палестина, Азербайджан и Армения.\n\nЩо се отнася до енергетиката и климата, неутралността по отношение на климата остава водещата цел на ЕС. Председателят Мишел припомни и ангажимента на ЕС към развиващите се страни.\n\nЕнергетиката и изменението на климата са двете страни на една и съща монета. Преодоляването на енергийната криза означава смекчаване на климатичната заплаха. Опазването на нашето биологично разнообразие и на нашите океани означава опазване на нашето бъдеще. Председателят Мишел на 77-ата сесия на Общото събрание на ООН\n\nВ момент, в който агресивната война на Русия срещу Украйна задълбочава световната продоволствена криза, председателят Мишел заяви, че ЕС е готов да подкрепи устойчиви проекти за производство на торове в Африка и Латинска Америка.\n\nДо 2024 г. Европейският съюз мобилизира почти 8 милиарда евро за продоволствена сигурност. Знаем обаче, че е необходимо още повече: повече координация, повече средства и повече суверенитет. Председателят Мишел на 77-ата сесия на Общото събрание на ООН\n\nПриоритети на ЕС по време на 77-ата сесия на Общото събрание на ООН\n\nВсяка година Съветът приема приоритети за ООН и Общото събрание на ООН, които ръководят работата на ЕС през следващата година.\n\nПриоритетите на Съвета за 77-ата сесия на Общото събрание на ООН (септември 2022 г. — септември 2023 г.) включват:\n\nспазване на Устава на ООН и принципите на правовата държава\n\nсправяне с глобалните последици от руската агресия срещу Украйна\n\nнасърчаване на устойчивото развитие и правата на човека\n\nпредоставяне на подкрепа за достъп до качествено образование\n\nукрепване на здравната сигурност в световен мащаб\n\nборба с изменението на климата, загубата на биологично разнообразие и замърсяването\n\nопределяне на глобалната програма в областта на цифровите технологии\n\nОсвен това Съветът подчертава необходимостта от модернизиране и реформиране на ООН, за да бъде тя по-добре подготвена да посреща бъдещите предизвикателства и възможности.\n\nРеч на председателя Мишел на срещата на върха по въпросите на световната продоволствена сигурност\n\nСреща на върха по въпросите на световната продоволствена сигурност\n\nНа 20 септември 2022 г. председателят Мишел съпредседателства среща на върха по въпросите на световната продоволствена сигурност заедно с държавния секретар на САЩ Антъни Блинкен, председателя на Африканския съюз и президент на Сенегал Маки Сал и министър-председателя на Испания Педро Санчес.\n\nДнес продоволствената сигурност е основното предизвикателство пред света. Днешната световна продоволствена криза се изостря от войната на Русия срещу Украйна. Заплахата от глад се надига в много части на света и сега е моментът всички ние да превърнем политическите си ангажименти в конкретни действия. Шарл Мишел, председател на Европейския съвет\n\nЛидерите излязоха с кратка декларация в края на срещата. Те поеха ангажимент да укрепят международното сътрудничество и инициативите за партньорство.\n\nМожем да преодолеем световната продоволствена несигурност само като работим заедно за създаването на иновативни партньорства — включително с международните финансови институции и други ключови заинтересовани страни — в рамките на световната общност. Декларация на лидерите от срещата на върха по въпросите на световната продоволствена сигурност\n\nНаред с това те изтъкнаха, че е необходимо:\n\nда се действа координирано и с неотклонна спешност\n\nда се посрещнат непосредствените хуманитарни нужди\n\nда се изградят по-устойчиви селскостопански и продоволствени системи\n\nНеобоснованата война на Русия срещу Украйна задълбочава световната криза в областта на продоволствената сигурност. ЕС и неговите държави членки са единни срещу военната агресия на Русия в Украйна и са силно ангажирани с преодоляването на световната криза в областта на продоволствената сигурност.\n\nДържавите от ЕС създадоха коридори на солидарността за износ на силно необходимите хранителни продукти от Украйна и за преодоляване на руската блокада на черноморските пристанища. От май 2022 г. насам през тези коридори са изнесени около 10 милиона тона украинско зърно и маслодайни семена.\n\nПревозите на зърно през Черно море бяха възобновени през юли 2022 г. след постигнатото с посредничеството на ООН споразумение в рамките на Черноморската инициатива за зърното. Досега са превозени над 3 милиона тона зърно и други продукти.\n\n„Жените в ситуации на конфликт“: Проява „Млади гласове за промяна“\n\nПроява „Жените в ситуации на конфликт“\n\nНа 21 септември 2022 г. председателят Мишел беше един от домакините на организираната за трети път проява „Жените в ситуации на конфликт“, която даде глас на младите жени активисти и лидери, работещи в региони на конфликт и региони, възстановяващи се от конфликт.\n\nПроявата събра на едно място активисти, оцелели и световни лидери, които споделиха впечатления от конфликтни ситуации по света, включително Украйна, Ирак, Афганистан, Демократична република Конго и Кения.\n\nПо време на проявата участниците обсъдиха как да се мобилизират усилията и да се засилят международните ангажименти за осигуряване на по-голямо участие и закрила на жените.\n\nДвустранни срещи\n\nУспоредно на сесията на Общото събрание на ООН председателят Мишел се срещна с лидери от целия свят:\n\nпрезидента на Иран Ебрахим Раиси\n\nпрезидента на Казахстан Касим-Жомарт Токаев\n\nпрезидента на Руанда Пол Кагаме\n\nпредседателя на Президентския съвет за лидерство на Република Йемен Рашад ал-Алими\n\nминистър-председателя на Украйна Денис Шмихал\n\nминистър-председателя на Албания Еди Рама\n\nминистър-председателя на Ирак Мустафа Ал-Кадими\n\nЕС в Общото събрание на ООН\n\nЕС е ангажиран с прилагането на многостранен подход, в който централна роля играе една силна и ефективна Организация на обединените нации. ЕС има статут на постоянен наблюдател в Общото събрание на ООН от 1974 г. насам.\n\nСлед приемането на резолюция на Общото събрание на ООН през май 2011 г., ЕС има възможност да говори на ранен етап сред други основни групи и може да бъде представляван от представителите на ЕС в областта на външната дейност (председателя на Европейския съвет, върховния представител на ЕС по въпросите на външните работи и политиката на сигурност, Европейската комисия и делегацията на ЕС).\n\nОт 2011 г. насам председателят на Европейския съвет се изказва пред Общото събрание на ООН от името на ЕС.",
    "Преди Световното по футбол: Как изглежда стадион \"Ал Тумама\" в Катар (ВИДЕО)": "\"Ал Тумама\" е един от осемте стадиона, на които ще се играят двубоите от Световното първенство по футбол в Катар тази година.\n\nСред отборите, които със сигурност ще играят на съоръжението, са Катар, Сенегал и Холандия от група A, САЩ и Иран от група B, Испания и Коста Рика от група E и Мароко, Белгия и Канада от група F.\n\nМондиалът в Катар стартира ден по-рано с мач на домакините (ВИДЕО)\n\nСтадионът, разположен на 12 км южно от центъра на Доха, има капацитет от 40 000 места.\n\nОчаква се повече от 1 милион фенове да гледат на живо двубоите от Мондиала. Доха подобрява инфраструктурата си в продължение на години. Иновациите включват изграждането на седем стадиона, мрежа на метрото и нови скоростни пътища.",
    "Нокаутьор от Африка беше наказан с коляно в черния дроб на SENSHI": "Абдул Си (Сенегал) ще иска да се реваншира на феновете на SENSHI за дебюта си в професионалните галавечери на веригата. Нокаутьорът от Африка беше наказан жестоко от кармата в лицето на Никола Филипович (Сърбия).\n\nСи свали гарда си с предизвикателство \"хайде удари ме, ако можеш\" и получи коляно в черния дроб, след което се строполи на пода и не можа да продължи. Двамата се изправиха един срещу друг по правилата на KWU Full Contact в тежка категория над 95 килограма.\n\nБойната галавечер се проведе на плажа пред ресторант \"Море\" в курорт Св. Св. Константин и Елена, Варна, България.\n\nФилипович започна с вътрешен лоу кик. Сърбинът изглеждаше решен да търси бърза развръзка. Съперникът му леко се стъписа, но отвърна с комбинация ляв-десен. Никола редуваше атаки в тялото с такива в главата. В средата на откриващата част той успя да съкруши съперника с ритник с коляното в черния дроб и огромният сенегалец остана на пода.\n\nСлед края на битката и двамата получиха своите награди от легендата на бойните спортове и четирикратен шампоион на К-1, Ернесто Хуст.\n\n13-ото издание на SENSHI се организира със съдействието на Професионалната лига на Световния киокушин съюз (KWU International Professional League), както и със специалната подкрепа на ЗАД \"Армеец\", MAX Sport, \"България Еър\", М Кар Груп – BMW дилър и Rolls-Royce Motor Cars Service.\n\nМедийни партньори на SENSHI са Boec.BG и Boec.COM, националната телевизия Bulgaria ON AIR, американската онлайн телевизия за бойни спортове FITE, Gol.bg, Topsport.bg, Kwunion.com, информационният портал Kyokushin Кarate News, Fighto.News и Novinata.bg.\n\nЧетете повече по темата в boec.bg.\n\nХаресайте страницата ни във Facebook ТУК",
    "Топ 5 най-скъпи футболисти, които ще пропуснат Световното първенство в Катар": "731\n\nДо Мондиал 2022 остават по-малко от два месеца и феновете търпеливо чакат най-големия световен форум. Мечтата на всеки футболист е да представлява нацията си на Световно първенство, но не всеки играч на най-високо ниво получава възможността да го направи.\n\nДокато най-добрите национални отбори ще се борят на Световното първенство по футбол по-късно през годината, не всеки топ футболист в света ще участва в надпреварата. Няколко качествени отбора не успяха да се класират за Мондиала и в резултат на това някои от най-разпознаваемите лица в света на футбола няма да присъстват в Катар.\n\nВ настоящия материал ще ви представим петимата най-скъпи футболисти, чиято цена е определена от Transfermarkt, които ще пропуснат предстоящото Световно първенство.\n\n5. Виктор Осимен (Нигерия/Наполи) - 65 милиона евро\n\nВиктор Осимен е един от най-обещаващите млади нападатели в Европа в момента. Нигерия има куп невероятни играчи, но не успя да се класира за Световното първенство по футбол.\n\nВисокият и енергичен Осимен щеше да води атаката на \"супер орлите\" в Катар, но за съжаление той ще гледа турнира като обикновен зрител. Осимен до момента има два гола и една асистенция в пет изяви за Наполи в Серия А през настоящия сезон.\n\n4. Николо Барела (Италия/Интер) - 70 милиона евро\n\nНиколо Барела е смятан за един от най-добрите полузащитници на своето поколение. Неуспехът на Италия да се класира за Мондиала означава, че няма да можем да видим и него в действие. Действащите шампиони на Европа загубиха полуфиналите на плейофите срещу Северна Македония по шокиращ начин.\n\nВ момента Барела играе на върха на силите си и много ще липсва на Световното първенство. В осем участия във всички турнири за Интер, досега през сезона, 25-годишният футболист е отбелязъл два гола и е направил две асистенции.\n\n3. Луис Диас (Колумбия/Ливърпул) - 75 милиона евро\n\nЛуис Диас доказа, че е вдъхновение за Ливърпул. Упоритото ляво крило спечели феновете с манталитета си на воин и желанието за игра, които показа, откакто се присъедини към гигантите от Висшата лига. Той е умело крило, което притежава много усет.\n\nЗа съжаление, Диас няма да участва на Мондиала, след като Колумбия не успя да се класира за турнира, завършвайки на шесто място в квалификациите за Световното първенство. В девет мача във всички състезания за Ливърпул досега този сезон Диас отбеляза четири гола.\n\n2. Мохамед Салах (Египет/Ливърпул) - 90 милиона евро\n\nМохамед Салах е един от най-уважаваните футболисти в света. Нападателят на Ливърпул също беше в страхотна форма през сезон 2021/22 и сподели \"Златната обувка\" на Висшата лига с Хюн Мин Сон от Тотнъм. Формата на Салах обаче спадна след началото на годината и той не успя да осигури класиране за Световното първенство за своя национален отбор. Египет загуби от Сенегал след дузпи в последната си квалификационна среща.\n\nСалах не успя да достигне нивата на формата си от края на 2021 година. Сега обаче той върши доста прилична работа през сезона за Ливърпул. В девет участия във всички турнири за мърсисайдци през този сезон Салах може да се похвали с четири гола и три асистенции.\n\n1. Ерлинг Холанд (Норвегия/Манчестър Сити) - 150 милиона евро\n\nЗвездата на Манчестър Сити - Ерлинг Холанд, е може би нападателят в най-добра форма в света в момента. Норвежкият национал превзе Висшата лига, откакто се присъедини към Манчестър Сити това лято, със сделка на стойност 60 милиона евро.\n\nХоланд обаче няма да присъства на Световното първенство по футбол, след като Норвегия не успя да се класира за турнира. Младият нападател много ще липсва, тъй като напоследък демонстрира футбол от световна класа и е просто удоволствие да се гледа на терена. В 10 мача, във всички турнири за Манчестър Сити досега през кампанията, Холанд има 14 гола и една асистенция.",
    "Къде се покри Салах?": "Мохамед Салах не обича да бъде сменян. Всъщност, всички големи футболисти мразят да бъдат вадени игра. Първо, защото обожават футбола и, второ, защото знаят, че винаги могат да дадат още нещо на отбора си.\n\nСамо че това не важи в толкова голяма степен за египтянина в момента. И смяната му в сряда вечер при разгрома с 1:4 от Наполи изглеждаше дори закъсняла. Салах е в дупка, в каквато се намира и Ливърпул и тук идва въпросът в стил кокошката или яйцето кое от двете е първо и причина за второто.\n\nНа \"червените\" им липсва гладът за победи, липсва им дори и стилът на игра. Това се отразява и на играта на голямата им звезда, чийто спад във формата, всъщност, започна по-рано, но ще стигнем и до там.\n\nСъс само два гола в седем мача от началото на сезона, без да броим този за \"Къмюнити Шийлд\", това е най-слабият старт на кампания за Салах от пристигането му на \"Анфийлд\" през 2017 г. В предишните два сезона Салах вече бе нанизал по шест попадения.\n\nС три \"Златни обувки\" на Висшата лига в последните пет сезона очакванията към него винаги са огромни. Но двете му попадения в елита засега бледнеят сериозно пред новата звезда на Манчестър Сити - Ерлинг Халанд, който бележи средно на всеки 49 минути и вече има 10 гола в шест двубоя. Междувременно египтянинът се разписва средно на всеки 270 минути.\n\nРазбира се, той е далеч от единствената причина за слабата форма на Ливърпул този сезон. \"Червените\" вече регистрираха три равенства и две загуби в откриващите седем мача. След загубата в Неапол самият Юрген Клоп призна, че футболистите му трябва да се преоткрият, за да може отборът отново да тръгне нагоре.\n\nКонтузиите също оказаха влиянието си. След завръщането на генерал Тиаго в средата на терена връзката между защита и нападение несъмнено ще се подобри. Засега обаче и партньорството между Салах и Дарвин Нунес не върви. Двамата започнаха с по два гола и две асистенции помежду си в мача за Суперкупата на Англия и в първия кръг от Висшата лига, но след това статистиката на уругваеца е нула и по двата показателя.Осезаемо е отсъствието на Садио Мане. През лятото Ливърпул реши да заложи на Салах и го убеди да подпише нов договор, но не бе готов да даде желаното на сенегалеца. Затова той тръгна да го търси в Байерн Мюнхен. Роберто Фирмино също не е онзи футболист от предишните години и, както вече отбелязахме - \"деветката\" Дарвин се покрива.\n\nСпадът във формата на Салах се усети още в началото на годината - след загубата на финала на Купата на африканските нации от Сенегал и Мане след изпълнение на дузпи. Египтянинът отбеляза само четири гола във втория полусезон в Премиършип и този тренд се запазва и през настоящата кампания.\n\nДве попадения в откриващите шест кръга на първенството не е ужасяваща статистика за играч, който не е централен нападател. За Салах обаче, който със своите 159 гола е осми във вечната голмайсторска листа на Ливърпул и е само на 27 от петия - Стивън Джерард, е разочароващо.\n\nФеновете на \"червените\" се надяват всичко това да е временно и със завръщането на Диого Жота и Нунес и присъствието на Тиаго хевиметъл машината за тотален футбол отново да заработи, а с нея и Фараона да се върне към най-добрата си голова форма. И \"Анфийлд\" отново ще заскандира името му по-пламенно от всякога.\n\nМатериал на webcafe.bg",
    "Три специални награди, много емоции и две български победи на SENSHI 13": "Второто плажно издание на международните професионални бойни галавечери SENSHI остави феновете без дъх. Тринадесетото шоу на организацията противопостави едни на други подбрани шампиони, сред които с две победи и пояси се окичиха двамата българи във файт картата.\n\nАтанас Божилов сломи съпротивата на французина Амза Ридене след много доминантно представяне. Едуард Алексанян пък нокаутира втори съперник на плажа за по-малко от минута Даниел Крост, който също е французин.\n\nТри специални награди бяха връчени след края на галата. Призът за най-добра техника получи МехдиАйт Ел Хадж. С купа за боен дух си тръгва Айсам Чадид, а Алексанян дари феновете с нокаута на вечерта.\n\nЕто и пълните резултати:\n\nДжо Миахара (Япония) победи Ренато Пренга (Италия)\n\nИван Накари (Италия) победи Айсам Чадид (Испания)\n\nАтанас Божилов (България) победи Амза Ридене (Франция)\n\nЖига Печник (Словения) победи Лиси Корнелиу (Молдове)\n\nОскар Сигерт (Полша) победи Алесио Малатеста (Италия)\n\nВладислав Тюрменко (Украйна) победи Мурад Ахмедов (Узбекистан)\n\nНикола Тодорович (Сърбия) победи Майкъл Астур (Естония)\n\nСтефан Латеску (Румъния) победи Якуб Стибън (Германия)\n\nЛукас Ахтерберг (Германия) победи Антъни Лeрой (Франция)\n\nНикола Филипович (Сърбия) победи Абдул Су (Сенегал)\n\nФлорин Ламбаджиу (Румъния) победи Мехди Айт Ел Хадж (Мароко)\n\nЕдуард Алексанян (България) Даниел Крост (Франция)\n\nЮку Уриендал (Естония) победи Ненад Косич (Германия)\n\n13-ото издание на SENSHI се организира със съдействието на Професионалната лига на Световния киокушин съюз (KWU International Professional League), както и със специалната подкрепа на ЗАД \"Армеец\", MAX Sport, \"България Еър\", М Кар Груп – BMW дилър и Rolls-Royce Motor Cars Service.\n\nМедийни партньори на SENSHI са Boec.BG и Boec.COM, националната телевизия Bulgaria ON AIR, американската онлайн телевизия за бойни спортове FITE, Gol.bg, Topsport.bg, Kwunion.com, информационният портал Kyokushin Кarate News, Fighto.News и Novinata.bg.\n\nЧетете повече по темата в boec.bg.\n\nХаресайте страницата ни във Facebook ТУК",
    "6 акции с рейтинг „A“, които да купите за по-малко от 10 долара": "Някои акции под 10 долара са евтини с причина, но има и други акции под 10 долара, които са солидни дългосрочни инвестиции.\n\nИма всякакви видове акции, от които да избирате, когато изграждате портфейла си. Въпреки че може да има страхотни имена на високи цени, важно е инвеститорите да не пренебрегват качествените акции, когато купуват за по-малко от 10 долара.\n\nНякои от тези имена не носят кеша или известността на акциите на сините чипове, но възвръщаемостта, която предлагат, може да бъде привлекателна.\n\nОсвен това, всяко от имената в този списък има рейтинг „А“ в Portfolio Grader на Луис Навелие от InvestorPlace, експерт и инвеститор на растежа, който е неговият инструмент за оценка на акциите въз основа на приходите, импулса и фундаментите.\n\nЕто шест акции под 10 долара, които не трябва да пренебрегвате следващия път, когато обмисляте портфейла си.\n\nCrescent Point Energy (CPG)\n\nCrescent Point Energy (NYSE:CPG) е производител на петрол с операции в централна Алберта и южен Саскачеван в Канада, както и в Северна Дакота в Съединените щати. Компанията произвежда между 130 000 и 134 000 барела петрол на ден.\n\nCPG акциите са нараснали с повече от 43% през последните 12 месеца, въпреки че през последните седмици спаднаха, тъй като цените на петрола се понижиха. Но с барел петрол, който все още е на цена над 80 долара, има много печалба, която може да се получи с Crescent Point.\n\nКомпанията също така върши почтена работа за връщане на стойността на акционерите. Наскоро тя обяви увеличение на тримесечния си дивидент до 8 цента на акция, а от юли компанията изкупи обратно 7 милиона CPG акции.\n\nArcos Dorados Holdings (ARCO)\n\nЛатиноамериканският колега на McDonalds (NYSE:MCD) се нарича Arcos Dorados Holdings (NYSE:ARCO). Базираната в Уругвай компания има правата за главен франчайз на McDonalds в Латинска Америка и Карибите. (Arcos Dorados на испански означава „златни арки.“)\n\nКомпанията е най-големият независим франчайзополучател на McDonald’ в света, с повече от 2250 ресторанта в 20 страни.\n\nПрез 2022 г. бизнесът върви добре. Докато по-големият фондов пазар е на червено, ARCO акциите са се повишили с повече от 29% на годишна база. Приходите през второто тримесечие са смесени, като приходи от 887.9 милиона долара надминават очакванията на анализаторите за 808.95 милиона долара.\n\nКомпанията отчете печалба на акция от само 7 цента, докато очакваше печалба от 13 цента на акция. Числа като тези са това, което постави ARCO на път да бъде една от най-добрите акции под 10 долара.\n\nARCO е в добра позиция да задържи бургерите (и печалбите).\n\nVaalco Energy (EGY)\n\nБазираната в Хюстън Vaalco Energy (NYSE:EGY) е компания в преход. Компанията за проучване и производство на петрол планира да се слее с TransGlobe Energy (NYSE:TGA) в сделка за всички акции.\n\nVaalco казва, че сливането ще им позволи да създадат „компания от световна класа, фокусирана върху Африка, подкрепяща устойчивия растеж и възвръщаемостта на акционерите“.\n\nДокато EGY акциите леко се понижиха след обявяването през юли, пазарът не оценява стойността на компанията, която скоро ще се слее. Vaalco казва, че ще увеличи годишното си изплащане на дивиденти до 25 цента на акция, а по-голям дивидент винаги е добре дошъл.\n\nЗа второто тримесечие EGY акциите отчетоха печалба от 110.98 милиона долара, надминавайки прогнозите на анализаторите за 107.09 милиона долара. Те също така са нагоре с повече от 60% през последната година, което ги прави едни от най-горещите акции под 10 долара за закупуване.\n\nItau Unibanco Holding (ITUB)\n\nItau Unibanco Holding (NYSE:ITUB) е една от най-популярните компании в света. Но ако харесвате банковите акции – и ако искате солидна възвръщаемост – тогава трябва да се запознаете с тази бразилска банка.\n\nItau Unibanco е втората по големина банка в Латинска Америка, с клонове в Северна Америка, Европа и Азия. Тя има пазарна капитализация от над 50 милиарда долара и се радва на широк глобален обхват.\n\nПриходите за второто тримесечие са повече от солидни, с приходи от 35.25 милиарда долара, надхвърлящи прогнозите на анализаторите за 33.47 милиарда долара. EPS от 78 цента е с 2 цента на акция по-добре от очакваното.\n\nОсвен това ITUB акциите са се повишили с близо 50% до 2022 г. – много по-добре от които и да е от големите банкови акции в САЩ.\n\nKosmos Energy (KOS)\n\nKosmos Energy (NYSE:KOS) е друга компания за проучване и производство с операции в Мексиканския залив. Но също така има операции в офшорни полета край Гана, Екваториална Гвинея, Мавритания и Сенегал.\n\nЦената на акциите се понижи с 30% от юни, което съответства на спада в цените на петрола. Но за годината Kosmos все още показва възвръщаемост от 64% и печалбите трябва да продължат да се движат с цената на петрола в този момент.\n\nТримесечните приходи винаги са били добри за Kosmos. През второто тримесечие приходите от 620.88 милиона долара са по-добри от очакваните 578.54 милиона долара. EPS от 28 цента на акция също надмина очакванията за 17 цента. След доклада за приходите, Barclays повиши ценовата си цел за KOS акциите от 10.40 долара на 11.60 долара.\n\nNL Industries (NL)\n\nКогато мислите за концепцията за сумата, която е по-голяма от нейните части, тогава на ум ви идва NL Industries (NYSE:NL). Холдингът има 30% дял в химическата компания Kronos Worldwide (NYSE:KRO). Също така има 87% дял в CompX International (NYSEAMERICAN:CIX), която има производител на компоненти.\n\nКомпанията има пазарна капитализация от 390 милиона долара – почти същата стойност като дела ѝ в Kronos. След това трябва да имате предвид, че нейният дял в CompX възлиза на 193.8 милиона долара и виждате, че има много стойност в NL акциите. NL акциите са се повишили със 8% от началото на годината.\n\n*Материалът е с аналитичен характер и не е съвет за покупка или продажба на финансови активи на фондовите пазари.\n\nОще по темата:\n\n\n\nГлобалните инвеститори се подготвят за още пазарен хаос\n\nМоже ли Фед да укроти инфлацията в САЩ?",
    "Кои са фаворитите в групите на Мондиал 2022 според Palms Bet?": "Световното първенство по футбол през 2022 г. в Катар ще бъде първото, което ще се проведе в Близкия изток. Класиралите се 32 национални футболни отбора са разпределени в 8 групи по 4 отбора. Букмейкърът Palms Bet има коефициенти за победител във всяка една от групите, като вече е определил фаворитите. Традиционните сили на национално ниво във футбола се очаква да преминат към следващия кръг на Световното първенство. В миналото обаче видяхме, че груповата фаза ни дава най-шокиращите резултати. Германия, победителят от световната купа през 2014 г., дори не успя да излезе от груповата фаза през 2018 г. Те претърпяха две шокиращи загуби от Мексико и Южна Корея. Възможно ли е да има подобни изненади и на Мондиал 2022 в Катар?\n\nВ група А на турнира фаворитът е Нидерландия. \"Лалетата\" се завръщат на Световното, след като пропуснаха турнира преди 4 години в Русия. Нидерландия има компанията на Сенегал, Еквадор и домакините от Катар. Palms Bet дава 1.48 коеф. за нидерландците да спечелят група А, докато Катар е с най-малки шансове. Очаква се Сенегал и Еквадор да се борят за второто място. Носителят на Купата на Африка за 2022 г. обаче има много силен отбор и дори може да изненада Нидерландия.\n\nЕдин от фаворитите на Мондиал 2022 - Англия, е в група В със САЩ, Уелс и Иран. Разбира се, \"Трите лъва\" са вероятният победител в групата. Селекцията на Гарет Саутгейт би трябвало комфортно да премине в следващата фаза на турнира. Отборите на САЩ и Уелс ще водят оспорвана битка за второто място, като Палмс бет им дава равни шансове преди началото на турнира, докато Иран е с 20.00 коеф. за победител в група В.\n\nАржентинският национален отбор оглавява група С и е фаворитът да я спечели. \"Гаучосите\" ще имат трудни мачове с Мексико и Полша, но Лео Меси и компания трябва да се справят с тези съперници. Четвъртият отбор в групата е Саудитска Арабия, който е в ролята на аутсайдер. При успех в групата, Аржентина може да се изправи пред ранно предизвикателство на 1/8-финалите срещу един от скритите фаворити на турнира - Дания.\n\nДатчаните са в група D на Мондиал 2022 заедно със световния шампион Франция, Тунис и Австралия. Надали се изненадвате, че \"петлите\" са фаворити според Palms Bet да спечелят групата с 1.40 коеф. Франция е актуалният носител на Световната купа и има много силен състав, който би трябвало да се справи с опонентите в груповата фаза. Дания също се представя страхотно напоследък и вероятно ще излезе от групата, докато Тунис и Австралия просто ще се насладят на своите мигове в Катар.\n\nГрупа Е на Мондиал 2022 ще бъде може би най-оспорваната в битката за първото място. Там са Испания и Германия, като \"Ла Роха\" е лек фаворит според букмейкърите. Германският тим обаче ще се опита да завърши като победител в групата, в която са още Япония и Коста Рика. Ако Германия оглави своята група, тогава може да се изправи срещу финалиста от последното световно първенство - Хърватия.\n\nХърватите са в следващата група F, но имат конкуренцията на силния отбор на Белгия. Двете нации ще спорят с Мароко и Канада, на които се дават малки шансове да се класират на 1/8-финалите. Хърватският отбор е в преход, докато Белгия има невероятно силен състав и най-вероятно ще спечели групата. Това може да е много интригуваща битка, ако хърватите надскочат възможностите си, но „червените дяволи“ са в ролята на фаворити.\n\nЕдин от най-титулуваните отбори на Световни първенства – Бразилия, оглавява група G на Световното 2022. \"Селесао\" са в компанията на националните селекции на Швейцария, Сърбия и Камерун. Няма да са лесни и трите мача на бразилците, но Palms bet им дава сериозно предимство в групата - коефициентът им за завършване на 1-во място е 1.40. Значително по-високи са ставките за Швейцария и Сърбия, докато Камерун е разглеждан като аутсайдер. Швейцарците се очаква да бъдат най-близо до Бразилия в тази група.\n\nПоследната група на Мондиал 2022 предлага интересна битка между Португалия и Уругвай. Кристиано Роналдо и компания ще срещнат Луис Суарес и Единсон Кавани. Португалия е фаворитът в групата, но уругвайският тим има класата да им се противопостави. Другите два тима в група H са Гана и Южна Корея. Родният букмейкър Палмс бет дава много малки шансове на тези два тима да се противопоставят на фаворитите. Очакванията са Португалия да бъде победител в групата, но задачата им срещу южноамериканците няма да бъде лесна.",
    "ФИФА се произнесе по случая \"Еквадор\"": "ФИФА не уважи жалбите на Чили и Перу и Еквадор отива на Мондиал 2022 в Катар. Двата тима имаха претенции, свързани с документите на Байрон Кастийо. Десният защитник, който има 10 мача за южноамериканците, можеше да коства на страната си участие на Световното първенство през ноември тази година.\n\nПреди няколко месеца чилийската федерация предостави доказателства, че Кастийо играе с фалшив акт за раждане и всъщност е роден в Колумбия, а за капак на всичко е и с три години по-възрастен от възрастта, за която се представя.\n\n\"Това е черен ден за футбола и правдоподобността на системата\", категоричен бе генералният секретар на чилийската футболна федерация Хорхе Юнге след решението на ФИФА.\n\n\"Тежестта на доказателствата е повече от очевидна, но това изглежда няма значение за тях\", добави той.\n\nЕквадор се класира за Катар 2022, заемайки последното четвърто място, даващо право на директно участие от квалификациите в Южна Америка. Тимът трябва да се изправи срещу домакините на турнира в първия мач от първенството на 20 ноември в група \"А\", където са още Нидерландия и Сенегал.",
    "Трима дебютанти за Ван Гаал и Нидерландия в Лигата на нациите": "20-годишният офанзивен халф на Аякс Амстердам Кенет Тейлър, бе повикан за първи път в националния отбор на Нидерландия за мачовете от Лигата на нациите срещу Полша на 22 септември и срещу Белгия три дни по-късно.\n\nСелекционерът на \"лалетата\" Луис ван Гаал се спря и на още двама абсолютни дебютанти - вратарите Ремко Пасвеер (Аякс) и Андрис Ноперт (Хееренвеен).\n\n\"Исках да видя тези играчи, защото това е последният шанс преди Световното първенство\", защити избора си Ван Гаал. \"След тези мачове от Лигата на нациите ще се съберем на 14 ноември или една седмица преди дебюта ни на Мундиала\", каза още опитният специалист. Нидерландия започва турнира с мач срещу Сенегал на 21 ноември.\n\nВ група А в Лигата на нациите Нидерландия заема първото място във временното класиране с 10 точки пред Белгия (7), Полша (4) и Уелс (1).",
    "Хебър освобождава Нияни, Тодор Чаворски и Емануил Манев, засега": "Председателят на Управителния съвет на \"Хебър\" Пазарджик Елизар Спасов коментира актуални теми, свързани с ръководения от него футболен клуб. Той направи това след края на неформалната среща с представители на фенклуба на Хебър, състояла се в кметската зала на община Пазарджик. Участие в сбирката взе и кметът Тодор Попов. Пред БНТ Спасов коментира: \"Към днешна дата мога да кажа, че клубът се разделя с футболистите Тодор Чаворски и Емануил Манев. Решението за това е на спортно-техническия щаб. Аз не мога да го коментирам. Те си носят отговорността за изпълнение на целите, а ние създаваме условията за това. В Хебър от няколко дни не е и халфът Патрик Нияни, който по същата причина си замина за Рим. Пред Родел Ричардс пък възникна документален проблем – бе му отказана работна виза и той ще отпътува обратно за Лондон. Имаше дискусия около Милан Кременович, но той в крайна сметка ще получи възможност за втори шанс.\n\nМуса Сила, Арсенио Валпорт и Роберт Мазан бяха картотекирани по искане на Фулвио Пеа и Владимир Манчев. Тези трансфери нямат нищо общо с нашите италиански партньори от “Жокер Груп”, които трансферираха предишните чужденци. В тази група ще добавя и халфa Мамаду Диамбо от Сенегал, който също е желан от Фулвио Пеа. Мамаду тренира с отбора, но вероятно ще получи зелена светлина за картотекиране преди мача с Арда (Кърджали). В момента водим разговори и с испански халф, но засега няма още конкретен резултат. Ние отчитаме всички положителни и отрицателни фактори, свързани с отбора. Големият проблем е, че всичко се прави в движение през последните 3 месеца. Закъсняхме 20 дни с подготовката, това се отнася и за селекцията. Към настоящия момент Фулвио Пеа и целият му щаб се ползват с нашето пълно доверие и ще очакваме Хебър до зимата да започне да показва едно по-добро лице, така че да печели точки, особено срещу тимовете от нашата черга. Програмата ни е трудна, а много хора забравят, че реално от началото на шампионата Хебър играе само на чужд терен. Обществената поръчка за осветлението на стадиона е финализирана и от идния понеделник на терен ще започнат строително-монтажните работи. Те ще касаят освен подготовката за инсталиране на рефлекторите, така също и останалите дейности, свързани с лицензиране на стадиона. От Турция са поръчани и новите седалки за сектор “А”. Нашата голяма амбиция е Хебър да домакинства в Пазарджик на последните си два мача през месец ноември\".",
    "Индия ограничава износа на ориз, което може да подхрани инфлацията на храните": "Индия забрани износа на натрошен ориз и наложи 20 процента мито върху износа на други различни видове ориз, предаде Ройтерс. Страната се опитва да увеличи доставките и да успокои местните цени след мусонни валежи под средните, които ограничиха насажденията.\n\nИндия е най-големият износител на ориз в света, доставяйки в повече от 150 страни. Затова всяко намаляване на доставките ще увеличи натиска върху цените на храните, които вече се покачват поради сушата, горещите вълни и руската инвазия в Украйна.\n\nНовото мито вероятно ще обезсърчи търговците да правят покупки от Индия и ще ги подтикне да се насочат към съперниците ѝ Тайланд и Виетнам, които се борят да увеличат доставките и цените.\n\nПравителството изключи парения ориз и ориз басмати от експортното мито, което влиза в сила от днес.\n\nНю Делхи забрани изцяло износа на натрошен ориз, който няколко бедни африкански страни внасят за човешка консумация, въпреки че той се използва главно за фуражни цели.\n\nМитото ще засегне белия и кафявия ориз, които представляват повече от 60 процента от износа на Индия, каза Б. В. Кришна Рао, президент на Асоциацията на износителите на ориз в Индия. \"С това мито индийските доставки на ориз ще станат неконкурентоспособни на световния пазар. Купувачите ще се насочат към Тайланд и Виетнам\", допълни той.\n\nИндия отговаря за 40 процента от световните доставки на ориз и се конкурира с Тайланд, Виетнам, Пакистан и Мианма на световния пазар.\n\nВалежите под средното ниво в ключови щати производители на ориз като Западен Бенгал, Бихар и Утар Прадеш породиха опасения относно добивите. Тази година страната вече забрани износа на пшеница и ограничи доставките на захар.\n\nИндийският износ ще спадне с най-малко 25 процента през следващите месеци заради митото, коментира Химаншу Агарвал, изпълнителен директор на \"Сатям Баладжи\" (Satyam Balajee), най-големият износител на ориз в Индия.\n\nИзносителите искат правителството да предостави известни облекчения за вече подписаните договори за износ с кораби.\n\n\"Купувачите не могат да платят 20 процента повече от договорената цена и дори продавачите не могат да си позволят да платят таксата. Затова правителството трябва да освободи вече подписаните договори от нея\", заяви Агарвал.\n\nИзносът на ориз от Индия достигна рекордните 21,5 милиона тона през 2021 г., повече от комбинираните доставки на следващите четирима най-големи износители на зърно в света: Тайланд, Виетнам, Пакистан и САЩ.\n\nИндия е била най-евтиният доставчик на ориз с огромен марж и това е предпазило африкански страни като Нигерия, Бенин и Камерун до известна степен от покачване на цените на пшеницата и царевицата, каза базиран в Мумбай дилър на глобална търговска фирма. Той обясни, че с изключение на ориза, цените на всички хранителни култури са се покачвали. Сега и той се е присъединил към тях.\n\nЗабраната за доставки на натрошен ориз може да повлияе зле и на покупките на Китай за фуражни цели, заключи той. Китай беше най-големият купувач на натрошен ориз с покупки от 1,1 милиона тона през 2021 г., докато африкански страни като Сенегал и Джибути купуваха натрошен ориз за храна на жителите си.",
    "Манчестър Юнайтед е най-грубият отбор": "Три победи поред - \"Манчестър Юнайтед\" отдавна не се е радвал на такава серия. И трите са с един гол повече от съперника - 2:1 над \"Ливърпул\", 1:0 над \"Саутхемптън\" и сега 1:0 над \"Лестър\". \"Червените дяволи\" са рекордьори през сезона по... жълти картони. На мач те са декорирани средно по 3,4 пъти.\n\nДжейдън Санчо вкара единственото попадение в мача и вече започна да прилича на времената си в \"Борусия\" (Дортмунд). Преди две седмици \"Юнайтед\" се \"наслаждаваше\" на последното място в класирането. Сега е пети и гледа напред. Въпреки победната серия феновете продължиха протестите си срещу собствениците от американската фамилия Глейзър.\n\nКристиян Ериксен, ново попълнение на \"Юнайтед\", отправи призив към отбора - да \"убива\" по-рано съперника си. \"Както срещу \"Саутхемптън\" играхме много добре до гола ни - каза датският национал. - Но не трябва да позволяваме двубоят да става труден, защото не водим с повече. 1:0 винаги е опасен резултат.\"\n\n\"Лестър\" е отборът без никакви вложения в трансферния прозорец и логично се намира на последно място. Явно шампионът от 2016 година ще се бори за оцеляването си.\n\nВ същото време Кепа Арисабалага, звездният вратар и резерва в \"Челси\", се сгоди за Андреа Мартинес. Двамата обявиха връзката си в социалните мрежи. Кепа дойде като суперзвезда от Испания, но загуби мястото си за сметка на Едуар Менди (Сенегал).",
    "Балотели пак сгафи... пропусна тренировка и бе хванат пиян в бар (ВИДЕО)": "Марио Балотели отново влезе в светлината на прожекторите в негативен план. 32-годишният футболист направи много добър сезон в Турция, където отбеляза 19 гола в 35 мача, но влезе в конфликт с треньора си и напусна Адана Демирспор.\n\nИзненадващо за всички той се присъедини към швейцарския Сион, който отдели 3 млн. Евро, за да го има. Балотели вече изигра два мача, но без необходимия ефект.\n\nИма огромна вероятност обаче тези два мача да се окажат и последни за играча, тъй като феновете на отбора са му бесни.\n\nНападателят пропусна тренировка в последните дни, като причина бе посочен бронхит, но май не е така.\n\nВ публичното пространство се появиха кадри, на които се вижда как Балотели е пиян, излизайки от нощен клуб в Лозана. Той дори не може да се движи сам и е подкрепян от приятелите си.\n\nРъководството на Сион все още не е обявило нищо официално по темата, но феновете настояват за тежко наказание за Балотели, а някои са по-крайни, искайки изгонване от клуба.\n\nЕвра: Ако имам машина на времето бих играл за Сенегал, а не за Франция\n\nЛацио възстановява разходите на феновете гледали срамно поражение\n\nНовините на Dsport и във Facebook, Viber, YouTube и TikTok!",
    "Русия намери още съперници за приятелски мачове": "Националният отбор на Русия ще уреди още няколко приятелски мача, след като стана ясно, че ще се срещне срещу тима на Киргизстан. Очаква се формацията на Валери Карпин да се изправи срещу отборите на Сенегал и Перу.\n\nДнес треньорският щаб на Русия обяви разширен състав за приятелския мач срещу Киргизстан, който ще се играе на 24 септември в Бишкек. Това ще бъде първият футболен мач, срещу друга държава, който Русия ще играе след началото на военните действия в Украйна.\n\nГовори се, че има вероятност формацията на Валери Карпин да се изправи и срещу водения от Ивайло Петев тим на Босна и Херцеговина.\n\nАнгличанка стана първата жена с доживотна забрана за посещение на мачове\n\nThe Athletic: В Челси решили да сменят Тухел още преди мача с Динамо\n\nНовините на Dsport и във Facebook, Viber, YouTube и TikTok!",
    "Жена пострада във верижна катастрофа на главен път": "Жена пострада във верижна катастрофа, съобщават от Областната дирекция на МВР-Добрич. На 19 септември, около 16:05 часа е получено съобщение за възникнало верижно пътнотранспортно произшествие по главен път I-9 в района на село Хаджи Димитър. Вследствие на инцидента, возещата се в лек автомобил „Тойота“ жена на 54-години е настанена в болницата в Добрич с гръдна и коремна травма, без опасност за живота. Тримата водачи са с отрицателни проби за употреба на алкохол. По случая е образувано досъдебно производство. ДТ",
    "Защо Франция загуби Африка?": "/Поглед.инфо/ На 15 август последният френски войник напусна Мали след девет години в тази африканска държава като част от антитерористичната операция “Бархан”. „Днес в 13:00 часа последният отряд на силите на “Бархан”, разположен на територията на Мали, пресече границата между Мали и Нигер“, каза френският генерален щаб.\n\nФренските войски бяха изтеглени от град Тимбукту и селищата Кидал и Тесалит. Същия ден Мали се обърна към Съвета за сигурност на ООН с молба за свикване на извънредно заседание, обвинявайки Франция, че подкрепя „джихадистки и шпионски групи“. Писмо от външния министър на Мали Абдулайе Диоп до Съвета за сигурност на ООН изброява \"многократни и чести нарушения на въздушното пространство на Мали\" от френски самолети, както и пускането на товари на джихадистки групи. Сигурен съм, че скоро властите на Мали ще повдигнат нови обвинения срещу французите. По-специално за участие в кланетата в град Госи - масови гробове бяха открити там от малийските военни - след като французите изтеглиха своите части от там.\n\nАбубакар Сидики Фомба, член на Националния преходен съвет на Мали, коментира че „френската армия лъже, измисля факти, искайки да прикрие кладенци. Ако там има масови гробове, значи тя е отговорна за тях. Според Сидики е започнало и търсене на тайни хранилища за ядрени отпадъци, незаконно създадени от французите.\n\nГолямото находище на уран \"Фалеа\" се намира на 350 км от столицата на републиката град Бамако. Открито е през 1977 г. от служители на френската компания СОГЕМА. През 2016 г. правата за разработка са закупени от канадската “ГовиЕкс”. Според МААЕ от 2017 г. в това находище не се добива уран. През последните години обаче в Африка, с прякото участие на Франция, беше създадена мрежа за нелегален добив на радиоактивни вещества, необходими за френските атомни електроцентрали и ядрени сили.\n\nЗа да прикрие сенчестата си дейност в Мали, Франция организира и ръководи многогодишна „антитерористична операция“. През 2013-2014 г. френските военни проведоха операция \"Сервал\" в Мали срещу въстаналите в северната част на страната туареги и ислямисти, а през 2014 г. операция \"Бархан\" стана продължение на \"Сервал\".\n\nНяма да се изненадам, ако в резултат на разследванията, започнати от сегашните власти в Мали, се установи участието на френските специални служби в самите сепаратистки бунтове, които станаха причина за въвеждането на френски войски в Мали.\n\nНе само френският военен контингент от операция \"Бархан\", но и радикални ислямистки групировки и дори племена туареги бяха замесени в незаконния бизнес с уран. Крепостите на незаконната мрежова структура са четири френски военни бази в Африка: в Джибути, Кот д'Воар, Сенегал и Габон. Освен това френските войски остават в пет страни от региона (Нигер, Мали, Буркина Фасо, Мавритания, Чад).\n\nПариж обвини Москва за бягството на френските военни от Мали след изтеглянето на френския контингент от Тимбукту. Всъщност обръщението на Мали към руските военни съветници е причинено от очевидния провал на антитерористичните операции на Франция.\n\nНа 13 януари 2013 г. френските войски бяха стоварени в Мали и победиха джихадистите, които превзеха три града в северната част на страната - Гао, Тимбукту и Кидал. Радостта на малийците нямаше граници. Но през следващите години французите не само не унищожиха останките от незаконни въоръжени групи, но им предадоха големи територии от страната. Франция представляваше интерес за Франция единствено с природните си ресурси. Една от причините за влизането на френския военен контингент в Мали през 2013 г. беше, че залежите на уран бяха под контрола на бойците, които завзеха две трети от територията на Мали. Германският “Франкфуртер Алгемайне Цайтунг” пише, „че Франция се е намесила в конфликта, за да получи достъп до евтин уран за атомните си електроцентрали“.\n\nВярвам, че французите умишлено саботираха борбата срещу всички видове бунтовници. По време на операция “Бархан” незаконните формирования само разширяват дейността си и контролират 80% от страната, превръщайки се в паралелна администрация и алтернативна политическа сила в редица села. Така площта на мрежата за нелегален добив на радиоактивни материали, която не се контролира от централното правителство на Мали, се увеличи. Но дори ако французите имаха желание да победят бунтовниците, които наводниха по-голямата част от страната, те не биха се справили с тази задача.\n\nПърво, френските оръжия и военна техника не са адаптирани към екстремния климат на Мали. През 2018 г. във френското Национално събрание беше представен доклад, в който се посочва, че от 2014 г. насам „френската армия е загубила 86 единици оборудване в чуждестранни операции, от които само 22 са били унищожени от бойци с помощта на импровизирани взривни устройства, а 64 са били неизправни поради екстремния климат.\" Както се оказа, френската отбранителна индустрия, освен всичко друго, не може да произвежда модерна военна техника в количествата, необходими за провеждане на сериозни операции в чужбина. Франция дори не разполага с тежкотоварни военно-транспортни самолети. За да снабдяват своя африкански контингент, французите трябваше да наемат самолети от руски и украински компании. Най-големият проблем за френските военни по време на операциите в Мали беше ниският морал. Малийците с основание ги упрекваха за нежеланието им да се измъкнат от градовете и укрепените лагери, за да си върнат териториите, окупирани от бойците.\n\nОнзи ден разговарях по телефона с пенсионирания полковник от френското военно разузнаване Ален Корве. Според него за неуспехите на френската армия в африканските военни операции са виновни Франсоа Оланд и Еманюел Макрон, които сринаха военния бюджет на Петата република, престанаха да се вслушват в мнението на военните, което нямаше как да не се отрази на морала на армията и специалните служби, където често местата на компетентните професионалисти, бяха заемани от раболепни кариеристи.\n\nМоже би малийските военни дълго време не биха се осмелили да изгонят французите от страната, но те бяха вдъхновени от примера на Централноафриканската република, която дълго време беше най-кротката френска колония, както Алеся Милорадович, служител на Парижката академия по геополитика, отбеляза в разговор с мен.\n\n„Самите французи доведоха руснаците там за ръка. Известно е, че войната срещу екстремистите в Централноафриканската република продължава от десетилетия, в страната бяха разположени френски войски, които уж осигуряваха някаква условна сигурност на управляващия режим, но всъщност за техните бизнесмени, загребвайки ресурси от африканци безплатно. Войникът спи, службата върви. Африканците се избиват, товарят фургони, Париж става все по-богат. Рутина”, каза тя.\n\n“През пролетта на 2017 г. Франция отказа военна помощ на властите в ЦАР и дори доставка на 1500 пушки. Тогава президентът на Централноафриканската република Туадера се обърна към ръководителя на руското външно министерство Сергей Лавров“, каза Алеся Милорадович. Руснаците не се бавиха, а веднага предложиха на Централноафриканската република услугите си за обучение и оформяне на армията. Доставката на нови оръжия за ЦАР мина безпроблемно през Съвета за сигурност на ООН.\n\nЗа първи път от десетилетия в страната настъпи мир и спокойствие. Хората започнаха да излизат на улицата без страх, спряха да крият деца от \"белите\" колонизатори, склонни към педофилия. Държавата се издигна. Има няколко гранични района, където все още има радикали, но това вече са спорадични нападения. Има светлина в края на тунела. Тогава в Мали разбраха кой наистина може да отърве страната от бандити и терористи.\n\n„Ако “Вагнер” дойде и освободи Сирия. Ако “Вагнер” дойде и освободи Централноафриканската република. Тогава каним “Вагнер” в Бамако, за да освободи Мали!“, така жителите на една африканска държава реагираха на руски военни съветници.\n\nВ Африка вече не вярват на французите. Били колонизатори си бяха, бели колонизатори и си остават. Не е далеч денят, когато последният френски войник ще напусне африканска земя, а народите от бившите колонии на Франция ще поемат съдбата си в свои ръце.\n\nПревод: В. Сергеев\n\nВАЖНО!!! Уважаеми читатели на Поглед.инфо, ограничават ни заради позициите ни! Влизайте директно в сайта www.pogled.info . Споделяйте в профилите си, с приятели, в групите и в страниците. По този начин ще преодолеем ограниченията, а хората ще могат да достигнат до алтернативната гледна точка за събитията!?\n\nКогато видите знака \"фалшиви новини\", това означава, че тази статия е препоръчително да се прочете!!!\n\nАбонирайте се за нашия Ютуб канал/горе вдясно/: https://www.youtube.com\n\n\n\n\n\nСтани приятел на Поглед.инфо във facebook и препоръчай на своите приятели",
    "Референдуми в сепаратистките региони в Украйна и остри реакции от трибуната на ООН - най важното от вчерашния ден накратко": "Поставените от Москва ръководители на окупираните части на четири украински области планират да проведат референдуми за присъединяване към Русия през идните дни. Това е предизвикателство към Запада, което може да доведе до рязка ескалация на войната и предизвика остри критики от страна на Украйна и нейните съюзници, отбелязва Ройтерс.\n\n\"Руснаците могат да правят каквото си искат. Това няма да промени нищо\", заяви вчера външният министър на Украйна Дмитро Кулеба в отговор на репортерски въпроси в централата на ООН. В \"Туитър\" той добави: \"Украйна има пълното право да освободи териториите си и ще продължи да ги освобождава, каквото и да каже Русия\".\n\nСъветникът по националната сигурност на САЩ Джейк Съливан заяви, че Вашингтон отхвърля недвусмислено всякакви подобни референдуми, а Европейският съюз и Канада осъдиха плана. Ръководителят на външната политика на ЕС Жозеп Борел заяви, че блокът и неговите държави членки няма да признаят резултатите от референдумите и ще обмислят допълнителни мерки срещу Русия, ако гласуванията се състоят. Френският президент Еманюел Макрон и литовският му колега Гитанас Науседа използваха думата \"пародия\", за да опишат планираните гласувания.\n\nВ очевидно координирания ход проруските сепаратисти обявиха референдуми за 23-27 септември в Луганска, Донецка, Херсонска и Запорожка област, които представляват около 15 процента от територията на Украйна, или площ с размерите на Унгария. Русия вече разглежда Луганск и Донецк, които заедно съставляват региона Донбас, частично окупиран от Москва през 2014 г., като независими държави. Украйна и Западът смятат, че всички части на Украйна, държани от руските сили, са незаконно окупирани.\n\nНякои прокремълски представители окачествиха референдумите като ултиматум към Запада да приеме руските териториални придобивки или да се изправи пред тотална война с въоръжен с ядрено оръжие противник. \"Навлизането в руска територия е престъпление, което ви позволява да използвате всички сили за самозащита\", заяви в социалните мрежи Дмитрий Медведев, бивш руски президент, а сега ястребски настроен заместник-председател на Съвета за сигурност на президента Владимир Путин.\n\nМаргарита Симонян, главен редактор на прокремълския телевизионен канал Ар Ти, написа: \"Днес референдум, утре признаване като част от Руската федерация, вдругиден удари на руска територия се превръщат в пълномащабна война между Украйна и НАТО и Русия, развързваща ръцете на Русия във всяко отношение.\"\n\nСъединените щати и съюзниците от НАТО, които подкрепят Украйна с оръжия и друга подкрепа, заявиха, че подобни плебисцити биха били безсмислени.\n\nАко планът за референдум \"не беше толкова трагичен, щеше да е смешен\", каза Макрон пред репортери в Ню Йорк. Говорителят на литовския президент Гитанас Науседа го цитира да казва: \"Тези региони са и ще бъдат Украйна, а фалшивите референдуми на Русия са незаконни. Литва никога няма да ги признае\".\n\nПреосмислянето на боевете в окупираните територии като нападение срещу Русия може да даде на Москва основание да мобилизира два милиона резервисти. Досега Москва се съпротивляваше на подобен ход въпреки нарастващите загуби в това, което тя нарича \"специална военна операция\", а не война.\n\nРусия обяви превземането на Луганска и Донецка област за своя основна цел, след като през март нейните сили за нахлуване бяха сразени в покрайнините на Киев. В момента тя контролира около 60 процента от Донецк, а през юли завзе почти целия Луганск след бавен напредък през месеците на интензивни сражения. Тези успехи сега са застрашени, след като този месец руските сили бяха изтласкани от съседната Харковска област, губейки контрол над основните си линии за снабдяване на голяма част от фронтовете в Донецк и Луганск.\n\nОт бойното поле в Донбас конфликтът се прехвърли на най-високата трибуна на световната дипломация - Общото събрание на ООН. Войната в Украйна и нейното отражение върху цените на хранителните продукти, горивата, опасността от авария в украинските атомни електроцентрали и по-широкия контекст на напрежението между Русия и Запада са основни теми на годишната среща на президенти, министър-председатели, монарси и други високопоставени лица. Нито Русия, нито Украйна все още не са получили думата в общополитическите дебати, които ще продължат близо седмица.\n\nРуският външен министър Сергей Лавров пристигна снощи в Ню Йорк за форума, а днес ще бъде излъчен видеозапис от речта на украинския президент Володимир Зеленски, който не е напускал страната си от началото на войната и получи специално позволение да участва дистанционно.\n\nПо време на своята изява от трибуната на ООН френският президент Еманюел Макрон обвини Русия, че е върнала \"епохата на империализмите\" с нахлуването в Украйна. \"Тези, които сега си мълчат, обслужват неволно или сътрудничат тайно на каузата на един нов империализъм, на един съвременен цинизъм, рушащ нашия международен ред, без който мирът е невъзможен\", заяви Макрон, цитиран от Франс прес.\n\nВ пълен унисон прозвуча и речта на германския канцлер Олаф Шолц, който обвини от трибуната на ООН Русия в \"безочлив империализъм\" и обеща още военна помощ за Украйна. \"Путин ще се откаже от войната и имперските си амбиции само ако осъзнае, че не може да спечели\", заяви Шолц, цитиран от ДПА. По думите му руският президент унищожава не само Украйна, но и своята страна. \"Ето защо ние няма да приемем никакъв мир, диктуван от Русия и затова Украйна трябва да бъде в състояние да отблъсне руската атака\", заяви Шолц в първото си обръщение към Общото събрание на ООН.\n\nПредседателят на Африканския съюз Маки Сал заяви, че Африка \"не иска да бъде поле за нова Студена война\", намеквайки за натиска, който се оказва върху лидерите на континента да изберат страна във войната в Украйна, предаде Асошиейтед прес. \"Дойдох, за да кажа, че Африка е понесла достатъчно от тежестта на историята; че тя не иска да бъде поле за нова Студена война, а по-скоро полюс на стабилност и възможности, отворен за всички нейни партньори, на взаимноизгодна основа\", заяви Сал, президент на Сенегал, пред Общото събрание на ООН.\n\nМного африкански държави зависят до голяма степен от вноса на зърно от Русия и Украйна. В условията на недостиг на пазара руският външен министър се опитва да представи Запада като злодей, обвинявайки го за повишаването на цените на храните. Междувременно западните лидери обвиняват Кремъл, че цинично използва храната като оръжие и води завоевателна война в имперски стил. Досега Африка остава донякъде неутрална по отношение на Украйна. Около 25 държави или гласуваха \"въздържал се\", или изобщо не гласуваха по резолюцията на ООН, която осъди войната в Украйна по-рано тази година. Някои наблюдатели нарекоха усилията на Русия и Съединените щати най-силните лобистки кампании от времето на Студената война, когато континентът беше раздиран от опосредствани войни между САЩ и Съветския съюз, които се бореха за влияние.",
    "Илияна Йотова: Тежък е проблемът с каналджийските мрежи, ресурсът не достига": "Търсене в Всички сайтове Днес Лайф Корнер Бизнес IT Impressio Времето\n\nВсички Ателие Архитектура Дизайн Фотография Палитра Улично изкуство Тату Сцена Кино Трейлър Хорър Букви Моето дете чете Ноти Лица Интервю Портрет Икони Носталгия Изгубената България Втори поглед Калейдоскоп Любопитно Гурме Душа Импресио пита Impressio Quiz Афиш Премиера\n\nВсички Общество Крими Темида Политика Икономика Инциденти Свят Спектър На фокус Dir Podcast Мнение ДИРектно Региони София Пловдив Варна Бургас Русе PR Zone Овладей диабета\n\nВсички Звезди Шоу Мода Здраве и красота Отново в час Мама Дом Любопитно VЯRAFIED Дай лапа Любов и секс Шопинг PR Zone Акценти Разговори за съня Тествахме за вас...\n\nВсички Футбол Трите мача Тенис Волейбол Баскетбол F1 Бойни Сектор К Любопитно В мишената Шампионите Екстремни Моторни В ъгъла pr-zone Други\n\nВсички Икономика Банки и финанси Енергиен пазар Компании Кариери Пазари Имоти Какво могат парите? Маркетинг и реклама Експертно мнение Бърза банка Фин Култура Портфейл PR Zone\n\nВсички Наука Технологии Комуникации Джаджи Crypto Web Игри Ревю Дигитално образование PR Zone\n\nВсички Новини Пътна обстановка\n\nВсички Матинe WOR(L)DS bizarre stars directions style columnists screens thegamechangers More Than Italian video places Binge-watching Код 359 Семейни финанси trends SHE`s the one URBN shopping URBN чете URBN гледа URBN Music Club Големият Вайръл\n\nВсички Новини Пътеводител Препоръчано Семейно Photo Trip Video Trip My Trip PR Zone\n\nВсички Новини\n\nВсички Рецепти Пинизи\n\nВсички Астрология\n\nОбхват Цялата статия Заглавие Автор",
    "Въоръжена модерно, Украйна натиска Русия по целия фронт": "Търсене в Всички сайтове Днес Лайф Корнер Бизнес IT Impressio Времето\n\nВсички Ателие Архитектура Дизайн Фотография Палитра Улично изкуство Тату Сцена Кино Трейлър Хорър Букви Моето дете чете Ноти Лица Интервю Портрет Икони Носталгия Изгубената България Втори поглед Калейдоскоп Любопитно Гурме Душа Импресио пита Impressio Quiz Афиш Премиера\n\nВсички Общество Крими Темида Политика Икономика Инциденти Свят Спектър На фокус Dir Podcast Мнение ДИРектно Региони София Пловдив Варна Бургас Русе PR Zone Овладей диабета\n\nВсички Звезди Шоу Мода Здраве и красота Отново в час Мама Дом Любопитно VЯRAFIED Дай лапа Любов и секс Шопинг PR Zone Акценти Разговори за съня Тествахме за вас...\n\nВсички Футбол Трите мача Тенис Волейбол Баскетбол F1 Бойни Сектор К Любопитно В мишената Шампионите Екстремни Моторни В ъгъла pr-zone Други\n\nВсички Икономика Банки и финанси Енергиен пазар Компании Кариери Пазари Имоти Какво могат парите? Маркетинг и реклама Експертно мнение Бърза банка Фин Култура Портфейл PR Zone\n\nВсички Наука Технологии Комуникации Джаджи Crypto Web Игри Ревю Дигитално образование PR Zone\n\nВсички Новини Пътна обстановка\n\nВсички Матинe WOR(L)DS bizarre stars directions style columnists screens thegamechangers More Than Italian video places Binge-watching Код 359 Семейни финанси trends SHE`s the one URBN shopping URBN чете URBN гледа URBN Music Club Големият Вайръл\n\nВсички Новини Пътеводител Препоръчано Семейно Photo Trip Video Trip My Trip PR Zone\n\nВсички Новини\n\nВсички Рецепти Пинизи\n\nВсички Астрология\n\nОбхват Цялата статия Заглавие Автор",
    "Гутериш: Уставът и идеалите на ООН са под заплаха": "© Уставът на Организацията на обединените нации и представляваните от нея идеали в момента се намират под заплаха. Това заяви при откриването на дебатите на 77-ата сесия на Общото събрание на ООН генералният секретар Антонио Гутериш, цитиран от The Washington Post.\n\n\n\n\"Докато хората от всички краища на света се молят за помощ и надежда, международните действия по големите предизвикателства – от климата до конфликтите до устойчивото развитие – са парализирани от дисфункция и заложници на геополитическо напрежение“, заяви той.\n\n\n\nСпоред Гутериш светът е в голяма беда. \"Различията стават все по-дълбоки; неравенството се увеличава, предизвикателствата се разпространяват... Имаме нужда от надежда, имаме нужда от действия във всички области“, призова той.\n\n\n\nПоказвайки снимки на един от екипажите, транспортиращи украинска пшеница по море до бедни страни, генералният секретар отбеляза, че корабът и Черноморската инициатива за зърно са символ на надеждата.\n\n\n\n\"Той плаваше по Черно море с високо развято и гордо знаме на ООН. В основата си този кораб е символ на това, което светът може да постигне, когато действаме заедно... Това е многостранна дипломация в действие. Всеки кораб носи и една от най-редките стоки на настоящето: надежда“, отбеляза генералният секретар на ООН.\n\n\n\nПредставяйки годишния доклад за работата на организацията, Гутериш отбеляза: \"Нямаме никакви илюзии. Ние сме в бурно море. На хоризонта е зима на глобално недоволство. Бушува криза на разходите за живот. Доверието се разпада. Нашата планета е в пламъци. Хората страдат, като най-уязвимите страдат най-много“.\n\n\n\nВъпреки че международната общност има задължението да действа, \"ние сме заседнали в колосална глобална дисфункция“, добави той.\n\n\n\nСпоред генералния секретар международната общност не е готова или не желае да разреши драматичните проблеми на нашето време, които заплашват самото бъдеще на човечеството и съдбата на планетата.\n\n\n\nСред тези проблеми той посочи извънредната климатична ситуация, загубата на биоразнообразие, войната в Украйна, тежкото финансово състояние на развиващите се страни.\n\n\n\nГенералният секретар изрази съжалението си, че светът е в опасност и е парализиран от политически разделения, които подкопават работата на Съвета за сигурност, международното право, доверието и вярата на хората в демократичните институции и всички форми на международно сътрудничество.\n\n\n\nВъв вторник, 20 септември, започна общият дебат на 77-ата сесия на Общото събрание на ООН, на който се изказват държавните лидери, правителствените ръководители, ръководителите на външните агенции на страните-членки на ООН.\n\n\n\nБлизо 150 държавни и правителствени ръководители са в последния списък на ораторите, голям брой, който отразява факта, че Обединените нации остават единственото място не само за изказване на техните възгледи, но и за частни срещи, за да обсъдят предизвикателствата в глобалния дневен ред, пише The Washington Post.\n\n\n\n77-ата среща на Общото събрание на световните лидери се свиква под сянката на първата голяма война в Европа след Втората световна война – конфликтът между Русия и Украйна, който отприщи глобална продоволствена криза и отвори пукнатини между големите сили по начин, невиждан от времето на Студената война.\n\n\n\nПрезидентът на Бразилия Жаир Болсонаро, традиционно първият говорител, призова за незабавно прекратяване на огъня в Украйна, защита на цивилните и \"поддържане на всички канали за диалог между страните“. Той се противопостави на това, което нарече \"едностранни“ западни санкции, като отбеляза, че те са навредили на икономическото възстановяване и са застрашили човешките права на уязвимите групи от населението.\n\n\n\nПрезидентът на Сенегал Маки Сал, който председателства 55-членния Африкански съюз и се качи на подиума след това, призова за \"деескалация“, спиране на военните действия и \"договорно решение за избягване на катастрофалния риск от потенциален глобален конфликт“. Той призова за \"посредническа мисия на високо ниво“ и каза, че Съюзът е готов да допринесе за такива усилия.\n\n\n\nКралят на Йордания Абдула II заяви, че пандемията, в комбинация с кризата в Украйна, е нарушила глобалните вериги за доставки и е увеличила глада. Много богати държави, които за първи път се сблъскват с празни рафтове за храна, \"откриват истина, която хората в развиващите се страни знаят от дълго време – за да процъфтяват държавите, до масата на всяко семейство трябва да стигне достъпната храна“, заяви той.\n\n\n\n\"На глобално ниво това изисква колективни мерки за осигуряване на справедлив достъп до евтина храна и ускоряване на движението на основни стоки към нуждаещите се страни“, отбеляза Абдула.\n\n\n\nИма едно изключение от личните изказвания. Въпреки възраженията на Русия и няколко нейни съюзници, Събранието гласува миналия петък да позволи на украинския президент Владимир Зеленски да запише предварително речта си поради причини извън неговия контрол - \"продължаващото чуждестранно нахлуване“, което изисква от него да изпълнява своя дълг да защитава държавата си“. Обръщението му ще бъде показано в четвъртък сутринта българско време.",
    "2022-ра: Най-сухата в историята на света?": "Европа и части от Китай преживяха екстремните температури това лято, сухите условия в Африка излагат милиони хора на риск от гладна смърт, а американският Запад продължава да наблюдава постоянна липса на валежи, пише специализираният сайт ESGnews.bg.\n\nУчените казват, че по-топлите и по-сухи сезони вероятно ще се превърнат в норма, но последните няколко месеца ли са били най-сухите в историята?\n\nКолко суха е земята?\n\nЕдна мярка за суша, използвана от учените, се основава на нивото на влага в почвата, измерено чрез сателитни изображения. BBC e сравнила сухите условия през последните три месеца със средните условия от началото на този век, за да изгради картина на това колко екстремни са били последните метеорологични модели.\n\nТези данни се основават както на почвените условия, така и на температурните данни, за да се създаде това, което е известно като карта на аномалиите на почвената влага.\n\nМожем да видим, че по-голямата част от Европа е преживяла много по-сухо време това лято от средното за периода 2001 до 2016 г.\n\nНа други места в западната част на Китай е много сухо, като много райони изпитват екстремна суша. Части от Субсахарска Африка и САЩ също изпитват критично сухи условия.\n\nСушата в Европа е „най-лошата от 500 години“\n\nВ Европа сушата това лято може би е най-лошата, преживявана на континента от 500 години, според екологичната програма на ЕС Коперник.\n\nВ пика на сухия период в края на август почти половин Европа страдаше от „дефицит на влага в почвата“.\n\nУчените казват, че изменението на климата означава, че Европа ще продължи да се сблъсква с по-чести и продължителни суши, а сухите условия тази година са засегнали селското стопанство, транспорта и производството на енергия.\n\nРейн, основна река и товарен маршрут, спадна до критично ниски нива това лято, причинявайки смущения в корабоплаването и енергетиката.\n\nПериодът между юни и август беше най-горещият в историята, а доклад на ЕС през август прогнозира поне още три месеца на „по-топли и по-сухи“ дни.\n\nЕвропа е преживявала суши в миналото, но през последните години се наблюдават все по-горещи лета с много високи температурни рекорди.\n\nИмаме последователни суши през последните пет години и тази година е най-лошата суша в цяла Европа от стотици години“, казва д-р Фред Хатерман от Потсдамския институт за изследване на въздействието върху климата.\n\n„Не става въпрос просто за по-малко дъжд, станало е много по-топло, така че общата влажност на почвата е намаляла.“\n\nСуши и наводнения в Китай\n\nТова лято Китай преживя продължителен период на високи температури, който продължи повече от два месеца – най-дългият от началото на записите през 60-те години, според Китайската метеорологична администрация.\n\nЕкстремните горещини и сериозната липса на валежи пресушиха най-голямата река в Китай, Яндзъ. През август е имало 60% по-малко валежи в дренажната зона на реката от нормалното, според официални китайски данни.\n\nВъпреки че големи райони в Южен Китай се борят със сушата, проливните дъждове в северните райони доведоха до наводнения. Река Ляо в северен Китай регистрира второто си най-високо ниво на водата от 1961 г.\n\nИ в национален мащаб валежите постоянно се увеличават от 2012 г. насам, се казва в годишното проучване на изменението на климата в Китай.\n\nПрез юли китайското правителство издаде осем предупреждения за суша и повече от 13 000 предупреждения за силни дъждове. През 2019 г. имаше повече от 28 предупреждения за суша и 10 000 предупреждения за силен дъжд за същия период.\n\nЕкстремните влажни и сухите условия е характеристика на изменението на климата по целия свят.\n\nЕкстремно време: Как е свързано с изменението на климата\n\nКогато зоните със засушаване се разрастват – като в Сибир и западната част на САЩ – тази вода пада другаде, на по-малка площ, влошавайки наводненията“, казва Питър Глейк, специалист по водите от Националната академия на науките на САЩ.\n\nПредупреждения за глад в Африка\n\nУсловията на засушаване в Източна Етиопия, Северна Кения и Сомалия накараха ООН да предупреди, че около 22 милиона души може да са изложени на риск от гладна смърт.\n\nСега сме в третата година на много ниски валежи, съчетани с високи температури в тази част на континента“, според Oxfam.\n\nВ Сомалия валежите през сезона от март до май са били най-ниските за последните шест десетилетия. И големи части от Демократична република Конго и Уганда също са имали много сухи условия в сравнение със средните.\n\nНо измерванията на влажността на почвата показват как в някои страни, като Южен Судан, Мавритания и Сенегал, е имало сериозни наводнения.\n\nМного части от Южна Африка също са имали много по-високи от нормалните нива на валежи.\n\nДоклад на Световната банка от 2021 г. отбелязва, че като цяло „спрямо 1970 – 1979 г. броят на сушите и наводненията е бил почти три пъти и съответно десетократно повече до 2010 – 2019 г.“.\n\nСуша в САЩ\n\nУсловията на засушаване в западната част на САЩ се превърнаха в норма, като регионът преживя години на по-сухо и горещо време.\n\nВ доклад, публикуван през февруари, учените казаха, че през последните две десетилетия са наблюдавани най-екстремните условия на суша от 1200 години в Западна Америка.\n\nА това лято горещото и сухо време доведе до горски пожари в няколко щата и спадане на нивата на съхранение на вода.\n\nЕзерото Пауъл, вторият по големина резервоар в САЩ, който обхваща Аризона и Юта, е на най-ниското си ниво, откакто е напълнено през 60-те години, според НАСА.\n\nКлиматичните модели прогнозират, че регионът ще продължи да има много по-малко валежи от средното през следващите десетилетия.",
    "Остри думи за войната в Украйна посрещнаха Лавров в Ню Йорк": "Войната в Украйна може да доведе до новo разделение в света в момент, в който климатичните промени и покачването на цените на храните могат да доведат до нестабилност. Това са някои от акцентите от изказванията на световните лидери на провеждащото се в Ню Йорк 77-ото Общо събрание на ООН.\n\nГерманският канцлер Олаф Шолц обвини от трибуната на ООН Русия в \"безочлив империализъм\" и обеща още военна помощ за Украйна, предаде ДПА.\n\n\"Путин ще се откаже от войната и имперските си амбиции само ако осъзнае, че не може да спечели\", заяви Шолц. По думите му руският президент унищожава не само Украйна, но и своята страна.\n\n\"Ето защо ние няма да приемем никакъв мир, диктуван от Русия и затова Украйна трябва да бъде в състояние да отблъсне руската атака\", заяви Шолц в първото си обръщение към Общото събрание на ООН.\n\nГерманският канцлер заяви, че и \"фиктивните референдуми\", които Русия възнамерява да организира в няколко украински области, са \"неприемливи\", предаде Франс прес.\n\n\"Много ясно е, че тези фиктивни референдуми са неприемливи и не съответстват на международното право\", каза канцлерът пред журналисти в кулоарите на Общото събрание на ООН в Ню Йорк. \"Всичко това е само опит за империалистическа агресия, която искат да облекат в такава форма\", добави Шолц, като призова Русия да изтегли войските си.\n\nУстановените от Москва власти в четири области на Украйна обявиха днес, че от 23 до 27 септември ще се състоят \"референдуми\" за присъединяване на тези територии към Русия.\n\nКанцеларията на украинския президент се зарече да ликвидира руската \"заплаха\", а министерството на отбраната сравни тези референдуми с нацисткия Аншлус на Австрия през 1938 г.\n\nФренският президент Еманюел Макрон обвини Русия от трибуната на Общото събрание на ООН, че предизвикала \"връщане на епохата на империализмите\" с нашествието си в Украйна, предаде Франс прес.\n\n\"Поради тази причина от 24 февруари сме свидетели на връщане на империализмите и на колониите. Франция отхвърля това и ще търси упорито мир\", отсече френският президент. \"Кой се държи днес като хегемон, ако не Русия\", попита държавният глава.\n\nТази седмица войната в Украйна ще бъде централна тема в общополитическите дебати на високо равнище в световната организация. Днес изявление ще направи украинският президент Володимир Зеленски. Той получи специално позволение от държавите членки да участва във форума чрез записана на видео реч. Утре темата ще бъде обсъдена от Съвета за сигурност на ООН на ниво външни министри.\n\n\"Тези, които сега си мълчат, обслужват неволно или сътрудничат тайно на каузата на един нов империализъм, на един съвременен цинизъм, рушащ нашия международен ред, без който мирът е невъзможен\", допълни Макрон. Той също коментира референдумите за присъединяване към Русия.\n\nСпоред него предложенията за референдум за Източна Украйна са поредната провокация от руска страна. \"Идеята за референдум в Донбас щеше да е смешна, ако не беше толкова тъжна\", каза френският държавен глава пред журналисти в кулоарите на годишната среща на Общото събрание на ООН в Ню Йорк.\n\nТой добави, че в близките дни ще проведе телефонен разговор с руския си колега Владимир Путин, допълва Франс прес.\n\nПредседателят на Африканския съюз Маки Сал заяви, че Африка \"не иска да бъде поле за нова Студена война\", намеквайки за натиска, който се оказва върху лидерите на континента да изберат страна във войната в Украйна, предаде Асошиейтед прес.\n\nМного африкански държави зависят до голяма степен от вноса на зърно от Русия и Украйна. В условията на недостиг на пазара руският външен министър се опитва да представи Запада като злодей, обвинявайки го за повишаването на цените на храните. Междувременно западните лидери обвиняват Кремъл, че цинично използва храната като оръжие и води завоевателна война в имперски стил.\n\nДосега Африка остава донякъде неутрална по отношение на Украйна. Около 25 държави или гласуваха \"въздържал се\", или изобщо не гласуваха по резолюцията на ООН, която осъди войната в Украйна по-рано тази година.\n\n\"Дойдох, за да кажа, че Африка е понесла достатъчно от тежестта на историята; че тя не иска да бъде поле за нова Студена война, а по-скоро полюс на стабилност и възможности, отворен за всички нейни партньори, на взаимноизгодна основа\", заяви Сал, президент на Сенегал, пред Общото събрание на ООН. \"Призоваваме за деескалация и прекратяване на военните действия в Украйна, както и за решение чрез преговори, за да се избегне катастрофалният риск от конфликт, имащ потенциала да стане глобален\", каза той.\n\n\"Русия набързо организира псевдореферендуми\" в Украйна, заяви днес съветникът по националната сигурност на Белия дом Джейк Съливан, критикувайки Москва.\n\nТой заклейми планираното гласуване и каза, че САЩ никога няма да признаят териториите, в които се планира гласуване, като нещо, което не е част от Украйна, предаде Асошиейтед прес. Категорично отхвърляме действията на Русия, допълни съветникът.\n\nСъливан нарече планираните референдуми \"обида за принципите на суверенитета и териториалната цялост, които лежат в основата на международната система\", и добави, че е ясно, че тези референдуми ще бъдат манипулирани. Това не са действия на \"уверена държава, не са проява на сила\", заяви той, имайки предвид Русия.\n\nМеждувременно около 5 сутринта, наше време, в Ню Йорк пристигна след 12-часов полет и външният министър на Русия Сергей Лавров, съобщава \"Известия\". Съгласно програмата му са планирани около 20 срещи с лидери и външни министри на различни държави, както и с генералния секретар на ООН Антониу Гутериш.",
    "Франциск: заедно за съюз, който създава мир и справедливост в света": "Послание на папа Франциск, изпратено от негово име от държавния ватикански секретар кардинал Пиетро Паролин до генералния директор на ЮНЕСКО Одри Азуле, по повод Международния ден на грамотността 8 септември, който се отбелязва от 1965г.\n\nДимитър Ганчев - Ватикана\n\n„Нашият свят непрекъснато се развива; той е белязан от множество кризи“, но „всяка промяна изисква образователен път, който включва всички“. За това е необходимо да се изгради „образователно село“, където „да се сподели, в многообразието, ангажиментът за създаване на мрежа от човешки и отворени взаимоотношения“. Това казва папа Франциск в послание до генералния директор на ЮНЕСКО Одри Азуле, по повод Международния ден на грамотността 8 септември.\n\nПапата припомня една африканска поговорка коятж гласи, че „за да се отгледа едно дете е необходимо цяло село“. В този смисъл Светият отец подчертава необходимостта от подписване на пакт, който дава живот на формалните и неформалните образователни процеси, които не могат да пренебрегнат факта, че всичко в света е тясно свързано и че е необходимо да се намери, според една здрава антропология, други начини за разбиране на икономиката, политиката, растежа и прогреса. В една цялостна екология, специфичната стойност на всяко създание е свързано с хората и реалността, която го заобикаля, и се предлага начин на живот, който отхвърля културата на изхвърляне.\n\n\n\nВ продължение на словото на Йоан Павел II пред ЮНЕСКО на 2 юни 1980 г., папа Франциск призовава за образование и грамотност, „чиято основна цел трябва да бъде изграждането на свят, съизмерим с човека, основен субект и приоритет на образованието, който трябва да бъде разгледан в неговите материали, културни и духовни стремежи, както и в отношенията си с другите, с общността, с природата и с околната среда“. Папата призовава „да се намери глобална конвергенция с оглед на такова образование, което осъществява съюз между всички компоненти на личността: между обучение и живот; между поколения; между учители, ученици, семейства и гражданско общество, според техните интелектуални изяви, научни, артистични, спортни, политически, предприемачески и за солидарност“.\n\nЕдин „съюз между жителите на Земята и общия дом“, който „трябва да защитаваме и уважаваме“. Съюз, „който създава мир, справедливост между всички народи от човешкото семейство и диалог между религиите“. „В това време на пандемия и война“, припомня Франциск, „образованието винаги е акт на надежда, който приканва към споделяне и промяна на стерилната и парализираща логика на безразличието в логика, способна да приеме нашата обща принадлежност“. Накрая, посланието изразява надеждата, „че размишленията и усилията за трансформиране на пространствата за обучение на грамотност могат да помогнат за изграждането на цивилизация на хармония, единство, солидарност, братство и траен мир“\n\nСпоред данни на ООН около 780 милиона души, или всеки пети по света, няма дори минимална грамотност, 75 милиона деца не посещават училище, а много повече не присъстват постоянно в часовете или отпадат от образователната система. Най-тревожно е положението в страните Буркина Фасо, Етиопия, Гамбия, Гвинея, Хаити, Мали, Нигер, Сенегал, Сиера Леоне и Чад, където повече от половината възрастни хора са неграмотни.\n\nПроучванията и анализите на въздействието на Covid-19 върху ученето и ограмотяването на възрастни изглежда потвърждават, че в различни страни преподавателите често идват от сектори, различни от училищното образование, и са учители в общността или доброволци с несигурни договорни ситуации, което допринася това да се възприема като непривлекателен сектор, особено за млади хора, които искат да станат учители.",
    "Събитията днес - Дневен календар": "На 22 септември в историята\n\n22 септември 2022 г., четвъртък, 38-а седмица от началото на годината\n\nБългарската православна църква отбелязва деня на преп. Козма Зографски. Св. свщмчк Фока, еп. Синопийски. Св прор. Йона. Преп. Йона.\n\nВ България се отбелязва:\n\nДенят на независимостта на България. Официален празник. Обявен с решение на 38-ото Народно събрание от 10 септември 1998 г. Празникът се отбелязва по стар стил. Годишнина от обявяването /1908/ в църквата \"Св. Четиридесет мъченици\" в Търново (дн. Велико Търново) от княз Фердинанд I с манифест на независимостта на Княжество България, като по този начин е отхвърлена нейната васална зависимост от Османската империя, наложена й от Берлинския конгрес (13 юни-13 юли 1878). България е обявена за царство, а княз Фердинанд I приема титлата \"цар на българите\".\n\nПразникът на община Георги Дамяново. Отбелязва се съгласно решение на Общинския съвет от 1998 г.\n\nПразникът на град Добринище. Отбелязва се от 2006 г. Годишнина от обяваването /22 септември 1908 ст. ст./ на независимостта на България.\n\nПо света се отбелязва:\n\n\n\nСветовният ден без автомобили. Отбелязва се от 1999 г. първоначално в Европа, а от 2000 г. по инициатива на организацията \"Уърлд карфрий нетуърк\" в редица градове по света, като в този ден хората се призовават да не използват за придвижване автомобили, а обществен транспорт или велосипеди. Целта е да се привлече вниманието на обществото към екологични и социални проблеми, причинени от прекомерното използване на автомобили.\n\nСветовният ден за защита на носорозите. Отбелязва се от 2010 г. по инициатива на Световния фонд за дивата природа (WWF), с цел да се насочи вниманието на обществеността към опазването на носорозите и към заплахите, породени от бракониерството и незаконната търговия.\n\nСветовният ден на уеб. Отбелязва се от 2006 г. по инициатива на американската юристка Сюзан Крауфорд, за да се подчертае ролята на световната мрежа и на начините, по които интернет е променил живота на хората по света. В България се чества от 2006 г.\n\nНационалният празник на Мали. Ден на независимостта /1960/.\n\nНа този ден в България:\n\n1872 - В старопланинския проход Арабаконак (дн. Ботевградски проход) група революционери под ръководството на Димитър Общи извършват обир на турската поща. Целта е да се осигурят пари, необходими на Българския революционен централен комитет (БРЦК) за закупуване на оръжие за предстоящо въстание. Обирът е извършен въпреки забраната на Васил Левски. От турската пощенска кола, пътуваща от Орхание (дн. Ботевград) за София, са взети около 125 000 гроша. В хода на разследването османските власти успяват да арестуват всички участници в обира, да нанесат тежък удар върху комитетските организации в Ловешко, Плевенско, Тетевенско, Орханийско и Софийско. На 24 октомври турската полиция арестува и Димитър Общи. Направените разкрития при разпитите на задържаните довеждат до провал в революционната организация в Северна България и допринасят за залавянето на Васил Левски на 27 декември 1872 г. в Къкринското ханче.\n\n1908 - Обявена е независимостта на България. След тържествен молебен в църквата \"Св. Четиридесет мъченици\" в Търново (дн. Велико Търново) княз Фердинанд I обявява с манифест независимостта на Княжество България, като по този начин е отхвърлена нейната васална зависимост от Османската империя, наложена й от Берлинския конгрес (1 юли 1878). България е обявена за царство, а княз Фердинанд I приема титлата \"цар на българите\". В издадения от него Манифест се казва: \"Въодушевен от това свято дело и, за да отговаря на държавните нужди и народното желание, с благословията на Всевишния провъзгласявам съединената на 6 септемврий 1885 г. България за Независимо Българско царство и заедно с народа си вярвам, че този ни акт ще намери одобрение от Великите сили и съчувствие на целия просветен свят\". След обявяването на независимостта България получава дипломатическата подкрепа на Австро-Унгария. На 3 март 1909 г. в Санкт Петербург е подписан Руско-турски протокол, с който се уреждат финансовите въпроси на България, възникнали след обявяването на независимостта. На 6 април 1909 г. е подписан и Руско-български протокол, според който Русия опрощава на Османската империя военните й задължения, останали от Руско-турската освободителна война (1877-1878). Османската империя се отказва от всякакви финансови претенции към България, а България се задължава да изплати на Русия в срок от 75 години на 82 млн. франка. Същия ден в Цариград е подписан Българо-турски протокол, с който Османската империя признава независимостта на българската държава и се отказва от каквито и да било материални искания спрямо България. На 7 април 1909 г. правителствата на Сърбия и Черна гора признават независимостта на България, а на 9 април 1909 г. - Великобритания и Франция. С решение на 38-ото Народното събрание от 10 септември 1998 г. денят на обявяването на независимостта се отбелязва като официален празник - Ден на независимостта на България.\n\n1915 - Прекъснати са дипломатическите отношения между България и Франция, установени на 8 юли 1879 г. на ниво дипломатически агентства. По време на Първата световна война (1914-1918) страните от Съглашението (военен блок на Великобритания, Франция и Русия) прекъсват дипломатическите си отношения с България, присъединила се към Германия и нейните съюзници. Дипломатическите отношения между България и Франция са възстановени на 27 август 1920 г. на ниво легации. На 17 декември 1963 г. отношенията между двете страни са издигнати в ранг на посолства.\n\n1923 - Предсрочно е разпуснато 20-ото Обикновено народно събрание. След въоръжения преврат на 9 юни 1923 г., организиран от Народния сговор и Военния съюз, е свалено правителството на Александър Стамболийски, съставен е кабинет начело с проф. Александър Цанков. Кабинетът е образуван от политически дейци на Демократическия сговор (Демократическа обединена, Народнопрогресивна, Радикалдемократическа партия), Народен сговор и БРСДП (ш.с.) и управлява до 4 януари 1926 г.\n\n1949 - Променено е административно-териториалното деление на страната въз основа на Закона за разделяне на територията на страната на окръзи. Делението на България от двустепенно - окръзи и околии, преминава в тристепенно - окръзи, околии и общини. С Указ на Президиума на 3-ото Народно събрание от 23 януари 1959 г. се връща двустепенното деление - на окръзи и общини.\n\n1981 - Председателят на Държавния съвет Тодор Живков открива в София Паметника на незнайния войн - паметник гробница, символ на всенародната признателност към загиналите за отечеството български войници. Открит е в рамките на тържествата по повод на 1300-годишнината от създаването на българската държава (681). Идеята за построяването му възниква през 1936 г. Изработката е възложена на скулптора Андрей Николов. В навечерието на Втората световна война (1939-1945) паметникът (постамент и лъв) е завършен, но поради настъпилите събития не е открит. През м. февруари 1973 г. Министерството на народната отбрана решава паметникът да бъде изграден отново. Строежът започва през 1980 г. и е завършен през 1981 г. Новият паметник е на старото място при църквата \"Св. София\". Единственият елемент, който е запазен от предишния проект, е скулптурата на лъва. Проектът на монумента е дело на колектив с главен проектант арх. Никола Николов, скулптор е проф. Любен Димитров, инженер-конструктор - Атанас Каракостов. Паметникът се състои от две части - гробница със саркофаг и надгробен камък. В гробницата са положени костите на безименни герои и пръст от бойните полета от България. Върху надгробния камък е вдълбан стихът на поета и писател Иван Вазов \"Българийо, за тебе те умряха, една бе ти достойна зарад тях, и те за теб достойни, майко, бяха!\". В жертеник отпред гори вечен огън, донесен от връх Шипка. Отстрани на подхода към паметника е поставен бронзовият лъв, изработен от Андрей Николов.\n\n1995 - 37-ото Народно събрание (1995-1997) отхвърля първи вот на недоверие лично към министър-председателя Жан Виденов (25 януари 1995-12 февруари 1997), внесен на 14 септември 1995 г. от Парламентарната група на СДС с мотиви, че той не е поискал оставките на министрите на вътрешните работи и на транспорта след смъртта на 14-те войници на 11 август 1995 г., които загиват след като камион ГАЗ - 53, в който пътуват войниците от поделение 58410, се врязват в насрещно движещ се трактор на околовръстния път в София.\n\n1996 - Учредена е фондация \"Бъдеще за България\". Регистрирана е на 2 декември 1996 г. Съдейства за повишаване на образователното равнище на млади и талантливи българи посредством отпускане на стипендии, оказване помощ на сираци, на деца с увредено здраве и социално слаби семейства.\n\n2001 - В Чипровци, област Монтана, е открит първият фолклорен събор на торлаците в България, Сърбия и Македония под мотото \"Торлаци смо, юнаци смо\". Съборът продължава до 23 септември.\n\n2004 - В Чепеларе президентът Георги Първанов открива бюст-паметник на капитан Петко Войвода (ист. име Петко Киряков Калоянов) по повод 40-годишнината от обявяването на Чепеларе за град (15 септември 1964) и 160 години от рождението на Петко Войвода /1844-1900/. Изработен е от скулптора Любомир Добрев от врачански камък и месинг. Благодарение на ролята на капитан Петко Войвода Чепеларе получава свободата си няколко десетилетия по-рано от съседните селища в Родопите, останали извън границата на България.\n\n2015 - Започва излъчвания радио \"Nova news\" на територията на градовете Велико Търново, Кюстендил и София.\n\n2017 - В кюстендилското село Шишковци е открито седмото издание на Международния фестивал на балканската черга, майсторската скара, домашната ракия, фолклора и занаятите. Във фестивалните дни участват производители, занаятчии и изпълнители от България, Сърбия и Македония.\n\n2020 - Студентското космическо общество на Висшето военновъздушно училище \"Георги Бенковски\", чийто екип е включен в Научно-изследователската програма на Националното управление на САЩ за аеронавтика и космически изследвания (НАСА) за откриване и проследяване на астероиди - The International Astronomical Search Collaboration (IASC), открива четири нови астероида. В екипа участват преподаватели и курсанти от авиационното училище по д ръководството на доц. Веселка Радева - ръководител на Морската астрономическа обсерватория и Планетариум на Висшето военноморско училище \"Н. Й. Вапцаров\" и заместник-председател на Европейската асоциация по образование в областта на астрономията.\n\n2021 - Министърът на външните работи Светлан Стоев участва в онлайн събития в рамките на Общия дебат на 76-ата сесия на Общото събрание на ОOH, посветени на справянето с последствията от насилието върху деца по време на криза и съвременните предизвикателства пред демокрацията. В рамките на форума на високо ниво \"Насилие над деца по време на криза\", организиран от България, Люксембург и Ямайка (съпредседатели на Групата на приятелите на детето и Целите за устойчиво развитие), Службата на ООН по наркотиците и престъпността (UNODC) и на специалния пратеник на Генералния секретар на ООН за насилието над деца, са били обсъдени увеличените рискове пред младите хора и възможните начини за ефективен отговор, включително в контекста на пандемията от коронавируса \"Ковид-19\".\n\nНа този ден по света:\n\n1499 - В Базел, Швейцария, е подписан Базелският договор между конфедериралите се кантони и Свещената Римска империя, с който тогавашният император Максимилиан I фактически признава независимостта на швейцарската държава. Международното признаване на конфедерацията станава доста по-късно - през м. май-октомври 1648 г., когато е подписан Вестфалският мирен договор, с който е сложен край на Тридесетгодишната война (1618-1648).\n\n1792 - Националният Конвент - висшето представително събрание на Франция в периода на Великата френска революция (1789-1794) обявява страната за република (Първа република). Монархията е свалена на 10 август 1792 г. с превземането на двореца Тюйлери и детронирането на крал Луи XVI.\n\n1862 - Президентът на САЩ Ейбрахъм Линкълн издава Прокламация за освобождаване на робите от южните щати. Прокламацията е подписана на 30 декември 1862 г. и влиза в сила от 1 януари 1863 г.\n\n1869 - В Мюнхен, Германия, за първи път е представена операта \"Рейнско злато\" (част от тетралогията \"Пръстенът на нибелунгите\", който включва оперите \"Рейнско злато\", \"Валкирия\", \"Зигфрид\" и \"Залезът на боговете\") от немския композитор Рихард Вагнер.\n\n1888 - В САЩ излиза 1 бр. на месечното научно-популярно списание \"Нешънъл джиографик\".\n\n1943 - Завършва Донбаската стратегическа настъпателна операция на Югозападния и Южен фронт по време на Втората световна война (1939-1945), започнала на 13 август 1943 г. Разгромени са хитлеристките войски. Освободен е Донбас (Донецки каменовъглен басейн).\n\n1980 - Начало на Ирано-иракската война, завършила на 20 август 1988 г. Войната започва като граничен спор между двете страни - Ирак напада Иран за придобиване на контрол над протока Шат ел Араб, нарушавайки подписаното на 6 март 1975 г. Алжирско споразумение между двете страни, съгласно което границата между тях минава по най-дълбоката част на Шат ел Араб. На 16 септември 1980 г. споразумението е денонсирано едностранно от президента на Ирак Саддам Хюсеин, което става повод за войната. Във войната загиват около 300 000 души от страна на Ирак и близо 400 000 души от страна на Иран. Финансовите загуби за Ирак са 193 млрд. долара и 400 млрд. долара за Иран.\n\n1988 - Начало на войната между Армения и Азербайджан за Нагорни Карабах - територия, населена предимно с арменци. През 1923 г. Нахичеван и Нагорни Карабах се присъединяват към Азербайджан. На 5 декември 1936 г. Азербайджан става самостоятелна съветска република, в чийто състав влизат Автономната република Нахичеван и Автономната област Нагорни Карабах с преобладаващо арменско население. През 1988 г. Областният съвет на Нагорни Карабах обявява присъединяването си към Армения. Започва ескалацията на междуетническите конфликти. През м. ноември 1989 г. Върховният съвет на СССР премахва прякото управление на арменския регион Нагорни Карабах, въведено през 1920 г., и отново го предоставя изцяло на Азербайджан. Между 1989-1992 г. се водят сражения между арменски и азербайджански доброволци в Нагорни Карабах. Участват и редовни войски от двете страни, съветски войски и части на Общността на независимите държави (ОНД), разположени в района на конфликта. На 2 септември 1991 г. Нагорни Карабах приема Декларация за независимост. До разпадането на СССР е Нагорно-Карабахска автономна област в състава на СССР. На 26 ноември 1991 г. парламентът на Азербайджан поема контрола над Нагорни Карабах, като приема резолюция, с която анулира неговия автономен статут. На 10 декември 1991 г. в Нагорни Карабах се произвежда референдум за независимост, на който 99 процента от участвалите гласуват \"за\". На 28 декември 1991 г. в Нагорни Карабах се произвеждат избори. Избран е собствен парламент. На 6 януари 1992 г. Нагорни Карабах официално обявява независимостта си от Азербайджан, признат е единствено от Армения през 1992 г.\n\n1999 - В Нашвил, САЩ, на официална церемония в \"Гранд Оли Опри хауз\" за 33-и път са връчени годишните награди за кънтримузика, на които канадката Шаная Туейн е обявена за \"Изпълнител на годината\". Тя е първата жена носител на наградата от 1986 г. насам.\n\n2009 - В Париж, Франция, българката Ирина Бокова е избрана за генерален директор на ЮНЕСКО. На 21 септември 2009 г. на четвъртия тур от изборите за генерален директор на ЮНЕСКО Ирина Бокова и Фарук Хосни (Египет) получават равен брой гласове. На 22 септември 2009 г. за Ирина Бокова гласуват 31 членове от 58-членния Изпълнителен съвет на ЮНЕСКО, а за Фарук Хосни 27 членове.\n\n2012 - В Украйна започва строителството на 353-км електрически далекопровод 750 kV (киловолта). Електропроводът ще бъде четвъртият по рода си в Украйна и Европа. Останалите три свързват Украйна с Полша, Унгария и България. Строителството трябва да завърши през 2014 г.\n\n2014 - Канадската фармацевтична компания \"Текмира Фармасютикълс\" съобщава, че американските и канадските здравни регулатори са разрешили използването на произведеното от нея лекарство за ебола при пациенти, които са инфектирани или се предполага, че са инфектирани от смъртоносния вирус. По данни на Световната здравна организация от епидемията са засегнати Нигерия, Сенегал, Сиера Леоне, Гвинея и Либерия, като по последни данни към 22 септември 2014 г. броят на жертвите е достигнал 2793 души от потвърдени 5762 случая на зараза.\n\n2015 - В Киев, Украйна, генералният секретар на НАТО Йенс Столтенберг и представители на Украйна подписват споразумение за разширяване присъствието на НАТО в Украйна. Подписани са три споразумения - за статута на офиса на НАТО в Украйна, декларация за разширяване сътрудничеството с НАТО и пътна карта в сферата на стратегическите комуникации. Съществуващите в Украйна цивилен и военен офис на НАТО ще бъдат обединени и разширени, а пълномощията и функциите на новия офис на НАТО ще бъдат разширени. Подписването на документите има за цел укрепване на сътрудничеството между НАТО и Украйна в стратегическите комуникации, военноморските въпроси и провеждането на специални операции.\n\n2016 - В Кабул на официална церемония правителството на Афганистан сключва дългоочаквано мирно споразумение с бунтовническата групировка \"Хезб-и Ислами\", съгласно което групировката ще спре военната си дейност и нейните членове ще получат имунитет от съдебно преследване. \"Хезб-и Ислами\" придобива статут на политическа партия, а афганистанските власти поемат ангажимента да лобират за премахването й от списъка на ООН с терористични организации. Това е първото мирно споразумение, което Афганистан сключва с бунтовническа групировка през последните 15 години. Церемонията по подписването е излъчена пряко по телевизията. В нея участват председателят на Върховния съвет за мира Ахмад Гилани, съветникът по национална сигурност Мохамад Ханиф Атмар и представителят на \"Хезб-и Ислами\" Амин Карим.\n\n2017 - В Париж, Франция, президентът Еманюел Макрон официално подписва пет текста, променящи Кодекса на труда. Реформата има за цел да направи по-гъвкав пазара на труда в страната, където безработицата е 9,6 процента, улеснява някои от уволненията и позволява на компаниите да преговарят пряко със служителите, без участието на синдикати, по техните условия на труд.\n\n2018 - Папа Франциск започва обиколка в балтийските републики - Литва, Латвия и Естония, с послание за солидарност - близо 30 години след като Съветският съюз се разпада и тези страни стават независими. Четиридневната обиколка на папата в Литва, Латвия и Естония е първата папска визита в региона от 1993 г., когато той е посетен от Йоан-Павел Втори.\n\n2019 - Носителят на Нобелова награда за мир за 2018 г. конгоанския лекар Дени Муквеге поставя създава фонд за оцелелите от сексуално насилие в конфликтите по света, който ще подсигурява репарации за оцелелите от сексуално насилие по време на конфликтите по света. Репарациите могат да бъдат колективни или индивидуални, символични или финансови в зависимост от жертвата, случая и контекста. Финансовите репарации могат да бъдат използвани от жените, жертви на сексуално насилие, за да се върнат отново на училище, да подновят онова, с което са се занимавали в миналото, или да започнат нови дейности. Първата държава, която обещава да предостави средства за фонда е Франция - 2 милиона долара на година за три години.\n\n2020 - Ватикана публикува документ, с който се обявява против евтаназията и помощта при самоубийство, но и против диспропорционалните и неефикасни лечения, които причиняват страдания на болните. Писмото \"Добрият самарянин\" е адресирано до вярващите, свещениците, здравните работници и семействата на болните. В него евтаназията се описва като \"престъпление срещу човешкия живот\", помощта при самоубийство се окачествява като тежък грях и се заявява, че болните, които са решили да прибегнат до тях, не може да получат последно причастие. Забраната отпада, когато някой свещеник е убеден, че умиращият е променил мнението си, или когато пациентът е в безсъзнание, а свещеникът може да допусне, че болният се е покаял.\n\n2021 - Край Мелбърн в Австралия е регистрирано земетресение с магнитуд 5,9 по скалата на Рихтер. Епицентърът е близо до градчето Мансфилд на около 200 км североизточно от Мелбърн, на дълбочина от 10 км. Няма данни за жертви. Нанесени са материални щети - рухнали комини, частични разрушения по стени и фасади на сгради. Около 35 000 жители в Мелбърн остават без ток.\n\nРодени на този ден българи:\n\nпроф. Васил Моллов, лекар /1875-1938/.\n\nРаботи в областта на вътрешните болести, на заболяванията, предизвикани от кръвни и други паразити (предимно маларията, в проучването на която има голям принос). Разкрива първи рентгенов кабинет в България на 1 май 1903 г. в Александровска болница. Поставя началото на клиничната микробиология, въвежда ЕКГ като рутинно изследване в клиниката и е пионер в определянето на кръвните групи и хемотрансфузията. Един от основателите на Дружеството на интернистите (1903) и негов председател (1903-22 декември 1938). Един от основателите (1917) и декан на Медицинския факултет на Софийския университет \"Св. Климент Охридски\" (1922-1923, 1936-1937). Ректор на университета (1923-1924, 1934-1935).\n\nпроф. Жана Молхова, езиковед /1922-2002/.\n\nПреподавател по английски език в Софийския университет \"Св. Климент Охридски\" (1951-1990), била е ръководител на катедрата, както и заместник-декан на Факултета по класически и нови филологии. Преподавател в Шуменския университет \"Епископ Константин Преславски\" (1990-1995), в Югозападния университет \"Неофит Рилски\" в Благоевград (1995-2002). Автор е на книги, учебници и помагала по англицистика. Има над 100 научни публикации. Носител на почетния знак на Софийския университет \"Св. Климент Охридски\" с лента (2002). Удостоена с почетното звание \"доктор хонорис кауза\" на Югозападния университет \"Неофит Рилски\" в Благоевград (2002).\n\nАна Томова-Синтова, оперна певица /1941/.\n\nКариерата й започва през 1965 г. в Старозагорската опера. Работила е в Лайпцигската опера, Берлинската опера, в \"Ла Скала\" в Милано /Италия/ и в \"Ковънт Гардън\"в Лондон /Великобритания/. От 1973 до 1991 г. е постоянен гост на Залцбургския фестивал, а от 1976 г. работи съвместно с диригента Херберт фон Караян до смъртта му през 1989 г. В репертоара й са водещи роли в оперите \"Мадам Бътерфлай\", \"Трубадур\", \"Норма\", \"Сватбата на Фигаро\", \"Аида\", \"Саломе\" и др. Удостоена със званието \"Заслужил артист\" (август 1974) и със званието \"Народен артист\" (май 1979). Удостоена с титлата \"Доктор хонорис кауза\" на Държавната музикална академия \"Панчо Владигеров\" (2001) и орден \"Стара планина\" първа степен (1996). Почетен гражданин на София (септември 1996). Почетен гражданин на Стара Загора (2000).\n\nпроф. Здравко Чолаков, литературен критик и писател /1941-2014/.\n\nНаучните му изследвания са в областта на съвременната българска литература. От 1972 г. е преподавател във Факултета по славянски филологии на Софийския университет \"Св. Климент Охридски\". Автор е на \"Дебютната вълна. Проблеми на младата българска поезия и проза\" (1974), \"Поети и време\" (1974), \"Теоретични проблеми на българската антифашистка поезия\" (1975), \"Философски проблеми на българската поезия\" (1979), \"Душата на художника: проблемът за творческата личност Ц човека на изкуството Ц в българската поезия и проза след Освобождението до наши дни\" (1986), \"Христо Смирненски\" (1988), \"Наблюдения\" (1995), \"Съдбата на идеите в българската литература\" (2001), \"Зрелището\" (2002), \"Българската пейзажна лирика\" (2005), \"Идеи и литература\" (2008) и др.\n\nВеселин Сариев, писател /1951-2003/.\n\nИздава първото българско списание за визуална и експериментална поезия \"СВЕП\" (1990). Основател на издателство \"Салоон\" (1994). Автор е на стихосбирките \"Здраво утро\" (1982), \"Пред края на кръга\" (1989), \"Златна клонка\" (2001), Събрани страници\" (в 2 тома, 2011) и др. Удостоен с Почетен знак за дарителство на град Пловдив за построения с негови собствени средства параклис \"Св. Мина\" в село Брестовица (2000).\n\nНиколай Маринов, икономист и политик /1956/.\n\nОбластен управител на област с административен център Плевен (август 2001-април 2005). Депутат в 39-ото Народно събрание (25 април -17 юни 2005).\n\nДимитър Костов, финансист и политик /1957/.\n\nРаботи в Държавния комитет по планиране (1981-1990). Заместник-министър на финансите (1990-1992), първи заместник-министър на финансите (март 1993-26 януари 1995), министър на финансите (25 януари 1995-12 февруари 1997). Изпълнителен директор на Централната кооперативна банка (1997-1999). Изпълнителен директор на банка \"Алианц България\" (1999-2005). Председател на Управителния съвет на Асоциацията на търговските банки (2003-2005). Подуправител на Българска народна банка и ръководител на управление \"Банков надзор\" (11 юни 2005-22 март 2019).\n\nген.-майор Ваньо Танов, служител на Министерство на вътрешните работи (МВР) /1958-2016/.\n\nВ системата на МВР работи от 1985 г. Директор на Регионална дирекция на вътрешните работи - Русе (6 ноември 2002-29 септември 2005). Директор на Националната служба \"Борба с организираната престъпност\" в МВР (29 септември 2005-19 юли 2007). Директор на Агенция \"Митници\" (6 август 2009-22 август 2013; 12 август 2014-29 февруари 2016). Носител на Почетен знак (I, II и III степен), медал \"120 години МВР\" и почетно отличие \"За доблест и заслуга\". Носител на орден \"За гражданска заслуга\" първа степен за големите му заслуги и принос за сигурността и обществения ред в Република България и за укрепване на митническата администрация (2 март 2016 г., посмъртно). Почетен гражданин на Русе (21 април 2016 г., посмъртно).\n\nНа този ден са родени и:\n\nМайкъл Фарадей, британски физик и химик /1791-1867/.\n\nОсновоположник на теорията за електромагнитното поле.\n\nМикалоюс Чюрльонис, литовски композитор и художник /1875-1911/.\n\nСъздател на около 300 живописни творби, както и симфонични поеми, кантати, произведения за пиано и др.\n\nДенис Ноуел Прит, британски юрист и общественик /1887-1972/.\n\nЧарлз Хъгинс, американски хирург и онколог /1901-1997/.\n\nНосител на Нобелова награда за физиология или медицина за 1966 г. за откриването на хормоналното лечение на простатния рак. Той си поделя наградата с американския патолог Пейтън Раус, който я получава за откриването на тумор-индуциращи вируси.\n\nВацлав Добиаш, чехословашки композитор, педагог и музикален обществен деец /1909-1978/.\n\nПредседател на Съюза на чехословашките композитори (1955-1963).\n\nЯн Чъннин, американски физик от китайски произход /1922/.\n\nНосител на Нобелова награда за физика за 1957 г. заедно с американския физик от китайски произход Ли Цундао за тяхното основно изследване на т.нар. закони за четността, което води до важни открития за елементарните частици.\n\nАнтонио Саура, испански художник /1930-1998/.\n\nАлгирдас Бразаускас, литовски политик /1932-2010/.\n\nПрезидент на Литва (14 декември 1993-26 февруари 1998). Министър-председател (4 юли 2001-до 31 май 2006). Председател на Социалдемократическата партия на Литва (2001-2010).\n\nИнгемар Йохансон, шведски боксьор /1932-2009/.\n\nПечели сребърен медал на Олимпийските игри през 1952 г. в Хелзинки, Финландия. От декември 1952 г. играе в професионалния бокс. Световен шампион в \"полутежка категория\" 1959-1960 г. Приет е за член на Световната боксова зала на славата през 1988 г.\n\nДийн Рид, американски актьор, композитор, певец, сценарист и режисьор /1938-1986/.\n\nВ периода от 1961 г. до 1966 г. Дийн Рид има турнета в Латинска Америка - Чили, Бразилия, Перу, снима се в телевизионни новели в Мексико и Аржентина. Социалното неравенство в тези страни става подтик за силно изразените му леви убеждения. През м. октомври 1966 г. започва турнета в СССР. През 1967 г. се премества в Италия, където се снима в уестърни. От 1972 г. живее в Германската демократична република. Самоубива се на 13 юни 1986 г.\n\nЮнко Табей, японска алпинистка /1939-2016/.\n\nНа 16 май 1975 г. покорява връх Еверест (8848 м) в Хималаите. Тя е първата жена изкачила върха.\n\nАнна Карина, френска актриса от датски произход /1940-2019/.\n\nУчаствала е във филмите \"Жената си е жена\" (1961), \"Клео от 5 до 7\" (1962), \"Да живееш живота си\", \"Алфавил\" (1965), \"Китайска рулетка\" и др.\n\nДейвид Стърн, американски юрист, комисионер на Националната баскетболна асоциация (НБА) /1942-2020/.\n\nПрез 1978 г. той напуска адвокатската си кантора и става юрисконсулт на лигата. През 1980 г. заема новозсъздадената длъжност на изпълнителен вицепрезидент на НБА по икономическите и правните въпроси, като е натоварен да намери творчески и продуктивни начини, използвайки маркетинга, телевизията и връзките с обществеността, да увеличи имиджа на НБА. Комисионер на Националната баскетболна асоцияция (1 февруари 1984-1 февруари 2014). Въведен в Международната зала на славата по баскетбол в Спрингфийлд, САЩ (2014). По време на 30-годишното му управление той успява да превърне НБА в разпознаваема марка, като годишните приходи на асоциацията преминават границата от 5 млрд. долара.\n\nАндреа Бочели, италиански оперен певец тенор /1958/.\n\nНа 12-годишна възраст загубва зрението си при нещастен случай. На 14 години печели песенно състезание с изпълнение на песента \"O sole mio\". Става известен през 1992 г. , когато записва дует с Лучано Павароти. През 1994 г. дебютира на оперна сцена с \"Макбет\". Следват участия в операта \"Бохеми\", \"Кармен\", записва и няколко диска с класическа музика, които се превръщат в бестселъри. Има дуети със певиците Селин Дион, Катрин Макфи, Кристина Агилера, Лаура Паузини, Сара Брайтман и др. Носител на множество награди, сред които на фестивала в Сан Ремо (1994) с песента \"Il Mare Calmo della Sera\", наградата \"Златен глобус\" (1999) за песента \"The Prayer\" от филма \"В търсене на Камелот\". Има звезда в Алеята на славата в Холивуд (2010).\n\nСол Пърлмутър, американски физик /1959/.\n\nНосител на Нобелова награда за физика за 2011 г. заедно с американските физици Брайън Шмит и Адам Рийс за откриването на ускореното разширяване на Вселената чрез наблюдаване на далечни свръхнови, изучавайки няколко десетки експлодиращи звезди, наречени свръхнови. Половината от наградата получава Сол Пърлмутър, а другата половина се поделя между Брайън Шмит и Адам Рийс.\n\nВладимир Вайс, словашки футболист и треньор /1964/.\n\nФеликс Савон, кубински боксьор /1967/.\n\nТрикратен олимпийски шампион - през 1992 г. в Барселона, Испания, през 1996 г. в Атланта, САЩ, и през 2000 г. в Сидни, Австралия. От световни първенства печели 6 златни (1986 г., 1989 г., 1991 г., 1993 г., 1995 г. и 1997 г.) и 1 сребърен медал (1999 г.). Удостоен с почетен Олимпийски орден на Международния олимпийски комитет (2001).\n\nпринцеса Марта Луиз, дъщеря на краля на Норвегия Харалд Пети и кралица Соня /1971/.\n\nРоналдо (Роналдо Луис Назарио де Лима), бразилски футболист /1976/.\n\nС националния отбор по футбол печели два златни медала от Световното първенство през 1994 г. в САЩ и през 2002 г. в Република Корея и Япония, печели сребърен медал от Световното първенство през 1998 г. във Франция, печели два златни медала от Първенството на Южна Америка - през 1997 г. и 1999 г., печели и бронзов медал от Олимпийските игри през 1996 г. в Атланта, САЩ. Носител на \"Златната топка\" и на \"Златната обувка\" за 1997 г. Носител на \"Златната топка\" на сп. \"Франс футбол\" за 2002 г. Обявен за \"Футболист на годината на ФИФА\" за 1996 г., 1997 г. и 2002 г. Носител на \"Златно стъпало\" за 2006 г., която се връчва от Монако. С \"Барселона\" (Испания) печели турнирът Купа на носителите на купи (1997), с \"Интер\" (Италия) печели Купата на УЕФА (1998), а с \"Реал Мадрид\" (Испания) печели Интерконтиненталната купа (2002).\n\nХари Кюъл, австралийски футболист /1978/.\n\nТиаго Силва, бразилски футболист /1984/.\n\nСабине Лисицки, немска тенисистка /1989/.\n\nТова е денят на смъртта на:\n\nИван Вазов, български народен поет, писател, драматург, културен и обществен деец /1850-1921/.\n\nУчител в Мустафа паша /дн. Свиленград/ (1872-1873). През 1875 г. става член на сопотския революционен комитет. Председател на Окръжния съд в Берковица (1879-1880). Действителен член на Българското книжовно дружество (1881) и почетен член на дружеството (1921). Председател на Научно-книжовното дружество в Пловдив и главен редактор на сп. \"Наука\" (1881-1884). Заедно с Константин Величков основава сп. \"Зора\" (1885) и съставят \"Българска христоматия или Сборник от избрани образци по всичките родове съчинения\" (2 ч., 1884). Редактор на сп. \"Денница\" (1890-1891). Депутат в 8-ото и 9-ото Народно събрание (1894-1897). Министър на просветата (7 септември 1897-30 януари 1899). Определян е за Патриарх на новата българска литература. Твори във всички художествени и художествонопублицистични жанрове. Автор е на стихосбирките \"Пряпорец и гусла\" (1876), \"Епопея на забравените\" (1881-1884), \"Поля и гори\" (1884), \"Сливница\" (1886), \"Под нашето небе\" (1900), \"Люляка ми замириса\" (1919) и др., на поемите \"Грамада\" (1880), \"В царството на самодивите\" (1884) и др. Издава сборници с разкази \"Разкази 1881-1901\", \"Драски и шарки\", \"Видено и чуто\", Пъстър свят\", \"Утро в Банки\" и \"Спомени\". С разказите си за Сръбско-българската война /1885/ (\"Вълко на война\", \"Иде ли?\") поставя началото на късия разказ в българската литература. Автор е на повестите: \"Немили-недраги\", \"Неотдавна\", \"Митрофан и Дормидолски\", \"Чичовци\", \"Кардашев на лов\", \"Иван-Александър\" и \"Нора\". Автор е на пътеписи \"В недрата на Родопите\", \"Рила\", \"Пирин\" и др., на драмите \"Хъшове\", \"Борислав\" и \"Към пропаст\". Негови са комедиите \"Службогонци\", \"Господин Мортагон\", \"Кандидати на славата\" и др. Вазов пише романите: \"Под игото\" (1894), \"Нова земя\", \"Светослав Тертер\". Романът \"Под игото\" е най-популярното произведение на Иван Вазов и най-четената и превеждана българска книга. На 20 септември 1916 г. проф. Иван Шишманов издига кандидатурата на Иван Вазов за Нобелова награда за литература за 1917 г. (наградата печели шведския поет, писател и историк Вернер фон Хайденщам). Носител на златен медал \"За наука и изкуство\" (1896), на орден \"Св. равноапостоли Кирил и Методий\". Удостоен със званието \"доктор хонорис кауза\" на Софийския университет \"Св. Климент Охридски\" (21 октомври 1920).\n\nДрагомир Казаков, български оперен певец баритон, актьор и режисьор /1866-1948/.\n\nНа 8 август 1890 г. заедно с Иван Славков и Ангел Букорещлиев участва в един от първите концерти на български професионални музиканти. Един от основателите и директор на Столичната драматично-оперна трупа, където е артист и директор (1890-1892). Директор на театър \"Сълза и смях\" (1893-1894). Автор е на книгата \"Материали по история на Народния театър и опера\" (1929).\n\nФредерик Соди, британски радиохимик /1877-1956/.\n\nНосител на Нобелова награда за химия 1921 г. за приноса му в химията на радиоактивните вещества и за изследване на произхода и природата на изотопите.\n\nЪрвинг Берлин, американски композитор /1888-1989/.\n\nакад. Владимир Векслер, съветски ядрен физик /1907-1966/.\n\nОт 1956 г. е директор на Лабораторията по физика на високите енергии в Обединения институт за ядрени изследвания в гр. Дубна, Русия (1956). Създател на синхрофазотрона (1957). Ръководител на отделението по ядрена физика към Академията на науките на СССР (1963). Носител на Държавна награда на СССР (1951), Ленинска награда (1959) и американската международната награда \"Атом за мира\" (25 октомври 1963).\n\nНикола Маринов, български писател /1909-1982/.\n\nАвтор е на \"Интербригадисти\" (1948), \"Паметна година\" (1954), \"Стоманеният възел\" (1955). Пише и произведения за деца и юноши, сред които \"Каменската махала\" (1948), \"Малкият кабалеро\" (1954), \"Червеното хвърчило\" (1968) и др. Носител на орден \"Георги Димитров\" (1979), на орден \"Народна република България\" втора степен (1969), на орден \"Народна република България\" първа степен (1974), на орден \"Георги Димитров\" (1979).\n\nАксел Шпрингер, немски издател /1912-1985/.\n\nОсновател на издателство \"Аксел Шпрингер\" (1946).\n\nЕмануил Казакевич, съветски писател /1913-1962/.\n\nИсак Щерн, американски цигулар /1920-2001/.\n\nЕдин от най-големите виртуози на цигулката на 20 в. Той е сред цигуларите с най-много записи - над 100, в историята на класическата музика. През 1937 г. дебютира на сцената на Таун хол в Ню Йорк, а през 1943 г. за пръв път свири в Карнеги хол, където в над 56-годишната си кариера е свирил повече от 170 пъти.\n\nМарсел Марсо (ист. име Марсел Манжел), френски актьор мим /1923-2007/.\n\nНаричан Чарли Чаплин на мимовете и Пиеро на 20-и в. Получава световна известност с образа на Бип, създаден през 1947 г. - клоун с бяло, тъжно лице, облечен в моряшка фланелка, с износена шапка на главата. Той е главен герой на многобройни миниатюри за човешката трагедия: \"Клетка\", \"Давид и Голиат\", \"Париж се смее, Париж плаче\" и др. През 1947 г. Марсел Марсо създава своя трупа - Сдружението на мимовете, съществувала до 1960 г. През 1978 г. открива в Париж международна школа школа. Участвал е в няколко игрални филма, сред които \"Първи клас\" (1970), където изпълнява 17 роли.\n\nДейвид Хюбъл, американски невробиолог /1926-2013/.\n\nНосител на Нобелова награда за физиология или медицина за 1981 г. заедно с американския неврофизиолог от шведски произход Торстен Висел за откритията им, отнасящи се до преработването на информацията в зрителната система. Те си поделят наградата с американския невролог Роджър Спери, който я получава за открития, отнасящи се до функционалната специализация на мозъчните полукълба.\n\nпроф. Юлиан Вучков, български есеист, публицист, театрален, литературен и телевизионен критик и журналист /1936-2019/.\n\nГлавен редактор на сп. \"Театър\" (1969-1990). Работил е в Българска национална телевизия в предаването \"Всяка неделя\". Бил е водещ на различни телевизионни предавания, сред които \"Размисли и страсти\" на телевизия \"СКАТ\", \"Времена и нрави\" на телевизия \"TV2\", \"Здравей България\" на \"Нова телевизия\" и др. Автор е на около 1500 публикации в печата и на повече от 20 книги в областта на художествената култура и етиката. Носител на наградата на Съюза на българските писатели за книгата \"Театрални светове\" (1968), на наградата на Съюза на артистите в България за книгата \"Българската драматургия 1933-1979\" (1980), на наградата на Съюза на българските писатели за книгата \"Кратка история на световната драматургия\" (1998), както и на наградата за цялостно творчество от Съюза на българските писатели (2006) и на наградата \"Златна муза\" за принос в развитието на руско-българските културни отношения за книгите \"Кратка история на световната драматургия\" и \"Теория на художествената култура\" (2007). Носител на орден \"Кирил и Методий\" първа степен (1970) и орден \"Народна република България\" първа степен (1986).\n\nРоджър Мичъл, британски режисьор /1956-2021/.\n\nРежисьор на филмите \"Нотинг хил\" (1999), \"Смяна на платната\" (2002), \"Венера\" (2006), \"Сутрешен блок\" (2010), \"Уикенд по френски\" (2013), \"Черната птица\" (2019) и др. Носител на награда БАФТА (1996, 2015).",
    "Фон дер Лайен: С реформи и солидарност ще преодолеем кризите": "Европа се нуждае от вътрешна сила, солидарност и единство. Войната в Украйна и отговорът ни на предизвикателствата от нея показаха, че това е възможно. ЕС ще продължи с подкрепата си за Украйна. Икономиката на Европейския съюз ще бъде подкрепена от реформи и нови мерки за справяне. Предстои засилване на борбата с автокрацията, корупцията, климатичните изменения и помощта за бизнеса на европейската общност. Това бяха основните акценти в речта на председателя на Европейската комисия Урсула фон дер Лайен за състоянието на съюза пред европарламента в сряда.\n\n\"Европа се нуждае от вътрешна сила, в момент, когато семействата се борят да преживеят, а бъдещето на компаниите е заложено на карта“, започна Фон дер Лайен.\n\n\"Води се борба на автокрацията с демокрацията. Твърдо вярваме, че Путин ще се провали и нашите ценности ще възтържествуват. Днес куражът има име и това име е Украйна. Куражът има лице и то е лицето на украинските мъже и жени, които се изправят срещу руската агресия“, каза Урсула фон дер Лайен в речта си. \"Европейската солидарност ще остане непоколебима. Руската икономика в момента е на животоподдържащи машини. Руската индустрия е разрушена. Кремъл е виновен за това. Това е цената за путинската идея за разруха. Санкциите ще продължат“, продължи Фон дер Лайен.\n\nСпециалният гост по време на речта бе съпругата на украинския президент Олена Зеленска, поканена като почетен гост на форума от Фон дер Лайен. Тя се обърна към нея с думите: \"Знаем, че децата в Украйна отиват с две ранички на училище – едната с учебници, а с другата с приспособления за оцеляване, защото не се знае дали ще се върнат живи. Ние обещаваме, че ще се погрижим за сигурността на тези деца“.\n\nПовечето еврокомисари преди началото на речта на Фон дер Лайен пристигнаха в пленарната зала облечени в цветовете на украинското знаме или с поставени двуцветни жълто-сини ленти на реверите като знак на съпричастие с Украйна.\n\nЕнергийната криза\n\nВ речта си председателят на ЕК представи визията си за това как 27-те страни-членки на блока могат да преживеят зимата без руски газ, без да изпаднат в дълбока икономическа криза.\n\nГазохранилищата са 84% запълнени, информира Фон дер Лайен. Ще се наблегне на помощта за промишлеността.\n\n\"Предлагаме таван на приходите на компаниите, които произвеждат евтина електроенергия. Не може да се печели от войната на гърба на нашите потребители“, каза Фон дер Лайен.\n\n140 млрд. евро ще бъдат отпуснати за държавите-членки за справяне с цените на електроенергията. Ще се наблегне на грижите за сигурността на доставките, като например от надеждни доставчици като Норвегия. Сформирана е работна група за урегулиране на цените на газа.\n\n\"Пазарът на газ се промени – той се ориентира от тръбен към втечнен природен газ. Настоящата структура на пазара на електроенергия се разглежда като остаряла. Затова ще пристъпим към реформа на пазара на електроенергия“, каза Фон дер Лайен. И акцентира върху откъсването на цената на електроенергията от зависимостта ѝ от цената на газа.\n\nПреходът вече е започнал. От страните по границите на Балтийско море вече идва зелена енергия. 10 милиона тона водород са заложени като капацитет за използване. Създава се нова европейска банка за водорода. 3 млрд. евро от тази банка ще бъдат отделени с цел изграждане на новия пазар на водорода.\n\n\"Това е нашата Зелена сделка, това е начинът, по който ще градим нашата икономика на бъдещето“, каза Урсула Фон дер Лайен.\n\nЩе се увеличат мощностите за борба с пожарите с нови самолети и хеликоптери. През следващата година ще бъдат закупени 10 самолета и 3 хеликоптера.\n\nКъм отпуснатите вече 100 млрд. евро на държавите-членки за възстановяване, предстои да бъдат отпуснати нови 700 милиарда.\n\nПрез октомври ще бъдат предложени нови мерки за икономическо възстановяване. По-високата отчетност ще бъде в основат им.\n\n\"Икономиката ни преживява преход, затова трябва да поддържаме ценностите на пазарната икономика. Малките средни предприятия ще бъдат в центъра на този преход. Инфлацията ги застрашава тежко“, сподели със загриженост председателят на ЕК. Затова ще бъде отпуснат пакет за подпомагането им с общи данъчни правила. Ще има и преразглеждане на директивата за общи кредитни плащания, като и за закъснели плащания.\n\nОтносно пазарът на труда Фон дер Лайен заяви, че трябва да се акцентира върху квалификацията на работници.\n\n\"6% е безработицата днес – рекордно ниска. Но квалифицираните работници са малко, затова трябва да инвеститраме в образование и обучения, повече работа с безработните, да привлечем повече работещи от чужбина. Предлагам 2023 да бъде обявена за година на професионалното образованието“, каза Фон дер Лайен.\n\nДостъпът до суровини, като чипове, е решаващ за европейското цифрово общество, смята тя. Според нея скоро достъпът до литий ще бъде по-важен от достъпа до нефт и газ.\n\n\"Търговската политика се нуждае от нови партньорства, които ще укрепят икономиката ни и ще защитят интересите ни. Засилваме партньорствата с Чили, Мексико, Нова Зеландия, Индия и Австралия“, каза тя.\n\nПо думите ѝ Китай контролира световната преработваща промишленост. 90% от суровините, 60% от лития се обработва в Китай, затова са нужни стратегически резерви.\n\n\"Обявявам европейски Акт за критично важните суровини. Увеличаваме финансовото участие във важните проекти от общ европейски интерес. В бъдеще ще настоявам да има единен фонд суверенитет, за да се твори бъдещата икономика именно в Европа“, информира Фон дер Лайен.\n\nУкрайна\n\nСанкциите на ЕС срещу Русия ще бъдат трайни. Време е да бъдем решителни и да не се отпускаме - това трябва да бъде ясно, заяви председателят на Европейската комисия.\n\nТя добави, че същото важи за европейската финансова подкрепа за Украйна. По нейните думи Европа досега е осигурила 19 милиарда евро, без в тази сума да се включва военната подкрепа за украинската страна.\n\nПредстоят ни нелеки времена, ще бъдем поставени пред изпитание, ще има опити да бъдем разединени, предупреди председателят на ЕК. По нейните думи Русия е предприела война не само срещу Украйна, а и срещу енергетиката и икономиката на ЕС, срещу европейските ценности и бъдеще. Убедена съм, че с необходимата смелост и съпричастие (руският президент Владимир) Путин ще се провали и Европа ще надделее. Европейската подкрепа за Украйна ще остане непоклатима, заяви Фон дер Лайен.\n\nЕдна от поуките от войната в Украйна е, че трябваше да се вслушаме в онези, които познават Путин - руските журналисти, които говориха за престъпленията и платиха цената за това. Трябваше да чуем опозицията в Беларус, гласовете в Полша и Балтийските държави, страните от Централна и Източна Европа - от години ни казваха, че Путин няма да се спре, посочи тя.\n\nФон дер Лайен предложи ЕС да осигури 100 милиона евро за възстановяването на украинските училища, разрушени от руския обстрел, да отпадне роумингът с Украйна и страната да получи безпрепятствен достъп до европейския единен пазар.\n\nУрсула фон дер Лайен съобщи, че днес ще пътува до Киев за среща с украинския президент Володимир Зеленски. Тя уточни, че разговорът ще засегне европейската подкрепа за Украйна.\n\nВъзстановяването на Украйна ще изисква огромни ресурси, затова не само ще оказваме подкрепа с финансиране, но и ще дадем възможност на страната да се възползва максимално от своя потенциал, посочи председателят на ЕК. Тя настоя ЕС да насочи силата на единния пазар, за да помогне за ускоряването на растежа и създаването на възможности в Украйна. По нейните думи предстои да бъде осигурен двустранен безпрепятствен пазарен достъп - за украински стоки в ЕС и за европейското производство в Украйна.\n\nФон дер Лайен посочи, че от март Украйна изнася ток за ЕС след свързването на електропреносните мрежи. Тя настоя взаимноизгодната търговия да се разшири значително. По нейните думи, след като временно отпаднаха вносните мита за украински изделия, сега е ред на премахването на роуминга.\n\nНашият единен пазар е сред най-големите успехи на Европа. Време е да го превърнем в успешно начинание и за нашите украински приятели. Затова отивам днес в Киев, за да обсъдя подробно тези въпроси с президента Зеленски, обобщи председателят на ЕК.\n\nТя отдаде почит и на отишлата си преди дни кралица Елизабет II.\n\n\"Смъртта на кралица Елизабет ни напомни за преходността. Тя беше един стоик, постоянна и неизменна в своята роля. Човек, който винаги намираше точните думи“, каза Урсула фон дер Лайен.\n\nСпоред нея за Европа е изключително важно да засили вярата в своите демократични ценности.\n\n\"Първата стъпка към това е подкрепата от страна на ЕС винаги и навсякъде. Затова искам да кажа на държавите от Западните Балкани, Молдова, Грузия, че нашият ЕС няма да е завършен без вашето участие. Пледирам за политическа общност на Европа“, заяви Фон дер Лайен.\n\nТрябва да се преосмисли и дневния ред на външната политика. ЕС трябва да се съюзи с единомислещи партньори в целия свят, защото трябва да има единни ценности, които да насочат света в една и съща посока.\n\nВ областта на климата ЕС работи със своите африкански партньори по изграждане на фабрики за ваксини в Сенегал с най-модерните технологии. Стреми се и към разработване на такива технологии в Латинска Америка. Ще се засили сътрудничеството с държавите от Г-7. Предстои среща с американския президент Джо Байдън за разгръщането на подобни проекти.\n\nОсновен акцент е поставен и върху защитата на демокрацията.\n\n\"Инициирам Пакт за ценностите и демокрациите – с крайна цел да осветли всякакви недемократични практики и влиянието на автокрациите в нашия ЕС. Защитата на върховенството на закона и независимостта на правосъдните системи е път към това“, каза Урсула фон дер Лайен.\n\nОтносно борбата с корупцията, Комисията ще представи предложения за преразглеждане на рамката за борба с нея. ЕК ще наложи нов режим на налагане на наказания.\n\n\"Давид Сасоли каза: „Демокрацията не е излязла от мода и трябва да се стреми към нови хоризонти“. Новите хоризонти са – един храбър ЕС, който защитава хората“, каза председателят на ЕК.\n\nСолидарността е в основата на ценностите на ЕС, заяви тя.\n\n\"Когато стотици хиляди украинци почукаха на врата на ЕС, показахме, че Европа може да бъде солидарна и отзивчива. Това трябва да се превърне в стандарт, с постоянен действащ механизъм за солидарност. Една Европа, която да спазва основните човешки права. Имаме пътна карта за това. Сега предстои да я следваме“, заключи тя.\n\n\"Европа се вдъхновява от един много прост принцип – да я направим за следващото поколение едно много по-добро място. Затова трябва да се организира европейски конвент. Европа е силна, когато е обединена около обща кауза. Това е бъдещето на Европейския съюз - съюз, който е силен, съюз, който ще победи, за да пребъде Европа“, приключи речта си Урсула фон дер Лайен.",
    "▶️ Каква е сметката за стотиците милиарди, с които ще компенсират хората в Европа заради високите цени на тока": "Председателят на Европейската комисия Урсула фон дер Лайен знае, че силната реч се нуждае от силно послание. В сряда, по време на годишната си реч за състоянието на Съюза, тя обяви, че тази зима 140 млрд. евро ще бъдат преразпределени от производителите на електроенергия към гражданите и предприятията. Производителите реализират печалби, за които „никога не са мечтали“, заяви Фон дер Лайен.\n\n„В днешно време печалбите трябва да се споделят и да се ползват от тези, които имат най-голяма нужда от тях“ (след 15-а минута в записа на речта ѝ).\n\nТова е намеса в частния сектор, каквато Европа досега не познава. Но, поне за Фон дер Лайен, извънредните времена оправдават извънредните мерки. Нейните служители посочват, че цената на електроенергията се е повишила с около 50% на годишна база. Председателят на ЕК иска да покаже на гражданите на ЕС, че е загрижена за тях.\n\nВ края на месеца се очаква 27-те държави членки на Европейския съюз да одобрят предложеното от Европейската комисия ограничение на цените на електроенергията в рамките на ускорена процедура. Печалбите над цена от 180 евро за мегаватчас трябва да бъдат удържани от държавите членки, за да могат домакинствата и предприятията да бъдат компенсирани за високата цена на електроенергията. В последно време пазарната цена на мегаватчас се колебаеше средно на цена от около 400 евро. По този начин производителите на електроенергия ще трябва да предоставят 220 евро за преразпределение.\n\nЗасегнати са всички производители на електроенергия, които произвеждат електроенергия, по-евтина от тази в газовите и въглищните електроцентрали. На практика това са производителите на електроенергия от ядрени централни или с помощта на лигнитни въглища, нефт или възобновяеми енергийни източници.\n\nДотук пресмятането на Брюксел е разбираемо. Но след това изчисленията се отклоняват в неизвестното. Преглед на документите, подготвени от служителите на Фон дер Лайен, показва, че от ограничаването на цените на електроенергията се очакват приходи в размер на едва 117 млрд. евро. 25 млрд. евро ще бъдат осигурени от солидарна такса върху производителите на енергия от изкопаеми горива, които също са включени в последното законодателно предложение.\n\nНо дори и тези 117 млрд. евро не са сериозна величина. В документите на Европейската комисия не се споменава на каква цена на електроенергията се основава прогнозата. Тъй като никой не знае как точно ще се развие цената на електроенергията през следващите месеци, би трябвало да е доста трудно да се предвиди изобщо някаква стойност.\n\nОще по-съмнително е, че приходите от 117 млрд. евро се отнасят за цяла година. В края на краищата точно толкова са записали в документите си служителите на Европейската комисия. В същото време обаче планираната от Европейския съюз спешна намеса първоначално е ограничена до четири месеца – за периода от декември 2022 г. до март 2023 г. Следователно при сериозна прогноза стойността ще трябва да се раздели на три. Сумата дори не възлиза на 40 млрд. евро. Ако данъкът за солидарност донесе очакваните 25 млрд. евро, крайната сума ще бъде малко под 65 млрд. евро – дори не половината от обещаната.\n\nСпоменатата от Фон дер Лайен сума от 140 млрд. евро не фигурира в текста на закона. Според Брюксел целта на предложението не е конкретна сума, а механизъм. Самата Европейска комисия не коментира данните пред германското списание WirtschaftsWoche, което първо повдигна въпроса, пише investor.bg.\n\nПосланието на Фон дер Лайен със сигурност се вписва в склонността ѝ да занимава публиката с големи суми пари. В речта си от миналата сряда тя трябваше да признае, че само 100 млрд. евро от пакета за помощ на Европейския съюз за коронакризата са били използвани. „Това означава, че 700 млрд. евро все още не са постъпили в икономиката ни“. Въпросът, който Фон дер Лайен не си задава, е дали програмата, за която Европейската комисия поема дългове, има смисъл. Ако държавите членки изобщо не изискат парите, възниква съмнението, че те не могат да ги използват целево.\n\nФон дер Лайен обаче не обича да чува критики към NextGeneration EU. Откакто през 2020 г. държавите членки на Европейския съюз приеха плана за реконструкция, тя не се уморява да рекламира проекта. Комисията е похарчила 66 млн. евро само за реклама на проекта, става ясно от отговор на въпрос от евродепутат. Все още не е известно дали ЕК планира рекламна кампания и за ограничаване на цените на електроенергията.\n\nСЪЮЗ, КОЙТО Е СИЛЕН ЗАЕДНО\n\nУважаема госпожо Председател,\n\nУважаеми членове на Парламента,\n\nМои европейски съграждани,\n\nНикога досега този парламент не е обсъждал състоянието на нашия Съюз, докато в Европа бушува война.\n\nВсички помним онази съдбовна утрин в края на февруари.\n\nЕвропейците от целия ни Съюз се събудиха и бяха ужасени от това, което видяха. Разтърсени от появилото се наново безмилостно лице на злото. Преследвани от звуците на сирени и от голата бруталност на войната.\n\nОт същия този момент обаче целият континент се изправи в солидарност.\n\nНа граничните пунктове, където бежанците намериха подслон. По улиците ни, изпълнени с украински флагове. В класните стаи, където украински деца създадоха нови приятели.\n\nОт същия този момент европейците нито се крият, нито се колебаят.\n\nТе намериха смелостта да направят това, което трябва.\n\nИ от същия този момент нашият Съюз като цяло се показа на висотата на положението.\n\nПреди петнадесет години по време на финансовата криза ни отне години, за да намерим трайни решения.\n\nДесетилетие по-късно, когато ни порази световната пандемия, това ни отне само седмици.\n\nТази година обаче, веднага щом руските войски прекосиха границата с Украйна, нашата реакция беше единна, решителна и незабавна.\n\nИ трябва да се гордеем с това.\n\nНие отново извадихме наяве вътрешната сила на Европа.\n\nИ ще се нуждаем от цялата тази сила. Месеците пред нас няма да бъдат леки. Независимо дали става въпрос за семейства, които се борят да свържат двата края, или за предприятия, които са изправени пред труден избор за бъдещето си.\n\nНека бъдем напълно ясни: залогът е много висок. Не само за Украйна, но и за цяла Европа и света като цяло.\n\nЩе бъдем подложени на изпитания. Подложени от онези, които искат да се възползват от всеки вид разделение между нас.\n\nТова е не само война подпалена от Русия срещу Украйна.\n\nТова е война срещу нашата енергетика, война срещу нашата икономика, война срещу нашите ценности и война срещу нашето бъдеще.\n\nСтава въпрос за автокрацията срещу демокрацията.\n\nИ аз стоя тук убедена, че със смелост и солидарност Путин ще се провали и Европа ще надделее.\n\nСМЕЛОСТТА ДА СЕ ИЗПРАВИМ С НАШИТЕ ГЕРОИ\n\nУважаеми членове на Парламента,\n\nДнес смелостта има име и това име е Украйна.\n\nСмелостта има лице – лицето на украинските мъже и жени, които се противопоставят на руската агресия.\n\nСпомням си един момент от ранните седмици на нашествието. Когато първата дама на Украйна Олена Зеленска събра родителите на украински деца, убити от нашественика.\n\nСтотици семейства, за които войната никога няма да приключи и за които животът никога няма да бъде както преди.\n\nВидяхме как първата дама води смълчана група от съкрушени майки и бащи, като закачат звънчета по дърветата – по едно за всяко загинало дете.\n\nСега звънчетата ще звънят винаги във вятъра и невинните жертви на тази война ще живеят завинаги в нашата памет.\n\nТя е тук с нас днес!\n\nСкъпа Олена, изискваше се огромна смелост, за да се опълчиш срещу жестокостта на Путин.\n\nНо ти намери тази смелост.\n\nВъзправи се нация от герои.\n\nДнес Украйна е силна, тъй като цялата страна води бой улица по улица, къща след къща.\n\nУкрайна е силна, защото хора като твоя съпруг, президента Зеленски, останаха в Киев, за да бъдат начело на съпротивата – заедно с теб и твоите деца.\n\nТи даде смелост на цялата нация. И видяхме през последните дни как храбростта на украинците бива възнаградена.\n\nТи позволи да се чуе гласът на твоя народ на световната сцена.\n\nИ ти даде надежда на всички нас.\n\nЗатова днес искаме да благодарим на теб и на всички украинци.\n\nСлава на тази страна на европейски герои. Слава Украї́ні!\n\nСолидарността на Европа с Украйна ще остане непоколебима.\n\nОще от първия ден Европа застана на страната на Украйна. С оръжия. Със средства. С гостоприемство за бежанците. И с най-строгите санкции, които светът някога е виждал.\n\nФинансовият сектор на Русия е в реанимацията. Ние отрязахме три четвърти от руския банков сектор от международните пазари.\n\nБлизо хиляда международни компании напуснаха страната.\n\nПроизводството на автомобили е намаляло с три четвърти в сравнение с миналата година. Аерофлот приземява самолети, тъй като няма повече резервни части. Руските военни вземат чипове от съдомиялни и хладилници, за да ремонтират военната си техника, тъй като са им се свършили полупроводниците. Руската промишленост е срината.\n\nИменно Кремъл е този, който насочи руската икономика по пътя към забвението.\n\nТова е цената за дирята от смърт и разруха, която Путин оставя.\n\nИ искам да заявя съвсем ясно, че санкциите няма да изчезнат.\n\nСега е моментът да покажем решителност, а не готовност за помирение.\n\nСъщото се отнася и за финансовата ни подкрепа за Украйна.\n\nДосега „Екип Европа“ е предоставил над 19 милиарда евро финансова помощ.\n\nКато в тази сметка не влиза нашата военна подкрепа.\n\nИ това ще бъде дълготраен процес.\n\nВъзстановяването на Украйна ще изисква огромни ресурси. Например руските удари са повредили или унищожили над 70 училища.\n\nПоловин милион украински деца са започнали учебната си година в Европейския съюз. Но много други в Украйна просто не разполагат с класна стая, в която да отидат.\n\nЗатова днес обявявам, че ще работим с първата дама в подкрепа на възстановяването на увредените украински училища. Ето защо ще предоставим 100 милиона евро. Защото бъдещето на Украйна започва в нейните училища.\n\nНе само ще оказваме подкрепа с финансиране, но и ще дадем възможност на Украйна да се възползва максимално от своя потенциал.\n\nУкрайна вече е развиващ се център за технологии и дом на множество иновативни млади предприятия.\n\nЗатова искам да мобилизираме пълната сила на нашия единен пазар, за да спомогнем за ускоряването на растежа и създаването на възможности.\n\nПрез март успешно свързахме Украйна с нашата електроенергийна мрежа. Първоначално това беше планирано за 2024 г. Но го направихме в рамките на две седмици. Днес Украйна изнася електроенергия за нас. Искам значително да разширя тази взаимноизгодна търговия.\n\nВече отменихме временно вносните мита върху износа от Украйна за ЕС.\n\nЩе включим Украйна в нашето европейско пространство за безплатен роуминг.\n\nНашите коридори на солидарността са голям успех.\n\nВъз основа на всичко това Комисията ще работи с Украйна за осигуряване на безпрепятствен достъп до единния пазар. Както и обратното.\n\nНашият единен пазар е един от най-големите успехи на Европа. Сега е време да го превърнем в успешно начинание и за нашите украински приятели.\n\nЕто защо отивам днес в Киев, за да обсъдя подробно това с президента Зеленски.\n\nУважаеми членове на Парламента,\n\nЕдин урок от тази война е, че ние трябваше да се вслушаме в тези, които познават Путин.\n\nВ Анна Политковская и всички руски журналисти, които разкриваха престъпленията и платиха най-високата цена.\n\nВ нашите приятели в Украйна, Молдова, Грузия и опозицията в Беларус.\n\nТрябваше да се вслушаме в гласовете вътре в нашия Съюз – в Полша, в балтийските държави и в цяла Централна и Източна Европа.\n\nТе ни казваха от години, че Путин няма да спре.\n\nИ действаха съобразно с това.\n\nНашите приятели в балтийските държави работиха усилено, за да сложат край на зависимостта си от Русия. Те инвестираха в енергия от възобновяеми източници, в терминали за ВПГ и в междусистемни връзки.\n\nТова струва много. Но зависимостта от руски изкопаеми горива излиза много по-скъпо.\n\nТрябва да се отървем от тази зависимост в цяла Европа.\n\nЕто защо постигнахме съгласие за съвместно съхранение на газ. Сега сме достигнали 84 %: надхвърляме целта си.\n\nЗа съжаление обаче това няма да бъде достатъчно.\n\nДиверсифицирахме газовите доставки. САЩ, Норвегия, Алжир и други.\n\nМиналата година руският газ представляваше 40 % от нашия внос на газ. Днес той е намалял до 9 % газопроводен газ.\n\nРусия обаче продължава активно да манипулира нашия енергиен пазар. Те предпочитат да изгарят газа, отколкото да го доставят. Този пазар вече не функционира.\n\nОсвен това кризата в областта на климата тежи сериозно на нашите сметки. Горещините увеличиха търсенето на електроенергия. Засушавания затвориха водноелектрически и ядрени централи.\n\nВ резултат на това цените на газа са се увеличили с повече от 10 пъти в сравнение с преди пандемията.\n\nСвързването на двата края се превръща в източник на безпокойство за милиони предприятия и домакинства.\n\nНо европейците се справят смело и с това.\n\nРаботниците в керамични заводи в Централна Италия решиха да преместят смените си в ранна утрин, за да се възползват от по-ниските цени на енергията.\n\nПросто си представете родителите сред тях, които трябва да напуснат дома си рано, когато децата все още спят, поради война, която не са избрали.\n\nТова е само един от милионите примери за това как европейците се адаптират към тази нова реалност.\n\nИскам нашият Съюз да вземе пример от своите граждани. Намаляването на търсенето през пиковите часове ще позволи доставките да стигат за по-дълго и ще доведе до понижаване на цените.\n\nЕто защо предлагаме мерки за държавите членки с цел намаляване на общото им потребление на електроенергия.\n\nНеобходима е обаче по-целенасочена подкрепа.\n\nЗа индустрии, като например нашите производители на стъкло, които вече трябва да загасят пещите си. Или за самотни родители, изправени пред една стряскаща сметка след друга.\n\nМилиони европейци се нуждаят от помощ.\n\nДържавите – членки на ЕС, вече инвестираха милиарди евро, за да подпомогнат уязвимите домакинства.\n\nЗнаем обаче, че това няма да бъде достатъчно.\n\nЕто защо предлагаме таван на приходите на дружествата, произвеждащи електроенергия при ниски разходи.\n\nТези дружества реализират приходи, които нито са очаквали, нито са си представяли някога.\n\nВ нашата социална пазарна икономика печалбите са добро нещо.\n\nВ днешно време обаче трупането на рекордни печалби от войната и на гърба на потребителите е нередно.\n\nВ такива времена печалбите трябва да се разпределят и насочват към онези, които най-много се нуждаят от тях.\n\nС нашето предложение ще бъдат събрани над 140 милиарда евро, чрез които държавите членки ще могат да облекчат пряко ефектите от шока.\n\nТъй като сме в криза с изкопаемите горива, този сектор също носи конкретна отговорност.\n\nГолемите петролни, газови и въгледобивни дружества също реализират огромни печалби. Така че те трябва да заплатят своя справедлив дял, да допринесат за справяне с кризата.\n\nВсички тези действия са извънредни и временни мерки, по които работим, включително обсъждания относно тавани на цените.\n\nТрябва да продължим да работим за намаляването на цените за газа.\n\nТрябва да гарантираме както сигурността на доставките ни, така и конкурентоспособността ни в световен мащаб.\n\nЗатова заедно с държавите членки ще разработим набор от мерки, при които се отчита специфичният характер на отношенията ни с доставчиците – от ненадеждни доставчици като Русия до надеждни приятели като Норвегия.\n\nС министър-председателя Стьоре се договорихме за създаването на работна група. Екипите започнаха работата си.\n\nОще една важна тема присъства в дневния ред. Нашият пазар на газ се промени драстично: от основно газопроводен газ към все по-големи количества ВПГ.\n\nИзползваният на пазара на газ референтен показател – TTF – обаче не бе адаптиран.\n\nЕто защо Комисията ще работи за установяването на по-представителен референтен показател.\n\nСъщевременно сме наясно, че енергийните дружества са изправени пред сериозни проблеми с ликвидността на пазарите на фючърсни договори за електроенергия, което излага на риск функционирането на нашата енергийна система.\n\nЩе работим с пазарните регулатори за облекчаване на тези проблеми, като изменим разпоредбите относно обезпеченията и предприемем мерки за ограничаване на нестабилността на цените в рамките на деня.\n\nПрез октомври ще изменим временната рамка за държавна помощ, за да се даде възможност за предоставяне на държавни гаранции, като същевременно се запазят еднаквите условия на конкуренция.\n\nВсичко това са само първи стъпки. Докато се справяме с тази непосредствена криза обаче, трябва да гледаме напред.\n\nДействащата понастоящем структура на пазара на електроенергия, основана на подредба на офертите, вече не е справедлива по отношение на потребителите.\n\nТе трябва да се възползват от предимствата на евтината енергия от възобновяеми източници.\n\nЗатова трябва да отделим доминиращото влияние на газа върху цената на електроенергията. За тази цел ще предприемем дълбока и всеобхватна реформа на пазара на електроенергия.\n\nСега това е въпрос от първостепенно значение. Преди половин век, през 70-те години на миналия век, светът беше изправен пред друга криза, свързана с изкопаемите горива.\n\nНякои от нас си спомнят, че за да пестим енергия, прекарвахме почивните си днес, без да ползваме колите си. Въпреки това не променихме нищо.\n\nНе се освободихме от зависимостта си от петрола. Още по-лошо, секторът на изкопаемите горива бе силно субсидиран.\n\nТова бе грешно не само с оглед на климата, но и на публичните ни финанси и на нашата независимост. И днес все още плащаме за това.\n\nСамо няколко визионери разбраха, че истинският проблем са самите изкопаеми горива, а не само тяхната цена.\n\nСред тях бяха нашите датски приятели.\n\nКогато настъпи петролната криза, Дания започна да инвестира сериозно в използването на вятърната енергия.\n\nТя постави основите на водещата роля на вятърната енергия в енергийния сектор в световен мащаб и създаде десетки хиляди нови работни места.\n\nТова е пътят, по който трябва да поемем!\n\nНе само краткосрочни и бързи решения, но и промяна на парадигмата, скок в бъдещето.\n\nПОДДЪРЖАНЕ НА КУРСА И ПОДГОТОВКА ЗА БЪДЕЩЕТО\n\nУважаеми членове на Парламента,\n\nДобрата новина е, че необходимата промяна вече започна.\n\nТя се случва в Северно и в Балтийско море, където държавите членки инвестираха масово в разположени в морето вятърни турбини.\n\nТя се случва в Сицилия, където най-голямата в Европа слънчева централа скоро ще започне да произвежда най-новото поколение соларни панели.\n\nТя се случва в Северна Германия, където регионалните влакове вече се задвижват от водород от възобновяеми източници.\n\nВодородът може да се превърне в повратен фактор за Европа.\n\nПо отношение на водорода трябва да преминем от нишов към масов пазар.\n\nС REPowerEU увеличихме двойно нашата цел: до 2030 г. искаме да произвеждаме десет милиона тона водород от възобновяеми източници в Европейския съюз всяка година.\n\nЗа да го постигнем, трябва да създадем посредник на пазара за водород с цел преодоляване на липсата на инвестиции и постигане на съответствие между предлагането и търсенето в бъдеще.\n\nЕто защо днес мога да обявя, че ще създадем нова европейска банка за водород.\n\nТя ще съдейства за гарантиране на закупуването на водород, като се използват по-специално средствата на Фонда за иновации.\n\nТя ще може да инвестира 3 милиарда евро за подпомагане на изграждането на бъдещия пазар на водород.\n\nТака ще можем да изградим икономиката на бъдещето.\n\nТова е нашият Зелен пакт за Европа.\n\nПрез последните месеци всички станахме свидетели на това, колко е важен Зеленият пакт за Европа.\n\nЩе запомним лятото на 2022 г. като повратен период. Всички станахме свидетели на пресъхването на реките, на горските пожари и на екстремните горещини.\n\nПоложението е даже още по-сериозно. Досега ледниците в Алпите бяха като спешни водни запаси за реки като Рейн и Рона.\n\nНо тъй като ледниците в Европа се топят по-бързо от всякога, последиците от бъдещи суши ще бъдат още по-тежки.\n\nТрябва да работим постоянно за адаптирането към изменението на климата – като превърнем природата в най-важния ни съюзник.\n\nЕто защо Съюзът ни ще настоява за постигането на амбициозно световно споразумение\n\nза природата в рамките на Конференцията на ООН относно биоразнообразието, която ще се проведе в Монреал тази година.\n\nЩе направим същото и по време на COP27 в Шарм ел-Шейх.\n\nВ краткосрочен план обаче трябва да се подготвим по-добре, за да се справим с изменението на климата.\n\nНикоя държава не може да се бори сама с екстремни метеорологични явления и с тяхната разрушителна сила.\n\nТова лято изпратихме самолети от Гърция, Швеция и Италия за борба с пожарите във Франция и в Германия.\n\nТъй като тези явления зачестяват и се засилват, Европа ще има нужда от по-голям капацитет.\n\nЗатова днес обявявам, че през следващата година ще увеличим двойно капацитета ни за борба с пожарите.\n\nЗа да попълни въздушния си флот, Европейският съюз ще закупи десет допълнителни леки амфибийни самолета и три хеликоптера.\n\nТова е европейска солидарност в действие.\n\nУважаеми членове на Парламента,\n\nПоследните години показаха колко много може да постигне Европа, когато е обединена.\n\nСлед безпрецедентната пандемия нашето икономическо производство изпревари равнищата отпреди кризата в рекордно кратък срок.\n\nПреминахме от ситуация на липса на ваксини до осигуряването на над 4 милиарда дози за европейците и за света.\n\nИ в рекордно кратък срок представихме SURE, така че хората да могат да запазят работното си място, дори ако предприятията са останали без работа.\n\nБяхме в най-дълбоката рецесия от Втората световна война насам.\n\nПостигнахме най-бързото възстановяване след следвоенния икономически бум.\n\nТова бе възможно, тъй като всички ние се обединихме около общ план за възстановяване.\n\nNextGenerationEU даде тласък на доверието в нашата икономика.\n\nКато действието на инструмента тепърва започва.\n\nДосега на държавите членки са изплатени 100 милиарда евро. Това означава, че 700 милиарда евро все още не са влезли в нашата икономика.\n\nNextGenerationEU ще гарантира постоянен поток от инвестиции за запазване на работните места и на растежа.\n\nТова ще доведе до облекчаване на натиска върху нашата икономика. Но най-важното е, че това означава обновление.\n\nС инструмента се финансират нови вятърни турбини и соларни паркове, високоскоростни влакове и реновиране с цел икономии на енергия.\n\nNextGenerationEU бе замислен преди почти две години, но ето че днес Европа се нуждае точно от него.\n\nНека се придържаме към плана.\n\nНека средствата достигнат до своето предназначение.\n\nУважаеми членове на Парламента,\n\nБъдещето на нашите деца се нуждае както от инвестиции в устойчивост, така и от устойчиви инвестиции.\n\nТрябва да финансираме прехода към цифрова икономика и икономика с нулеви нетни емисии.\n\nВъпреки това трябва да отчетем новата реалност, свързана с по-големия публичен дълг.\n\nНуждаем се от фискални правила, които дават възможност за стратегически инвестиции, като същевременно се запазва фискалната устойчивост.\n\nПравила, които са подходящи за преодоляване на предизвикателствата на настоящото десетилетие.\n\nПрез октомври ще представим нови идеи за нашето икономическо управление.\n\nНо позволете ми да споделя с вас няколко основни принципа.\n\nДържавите членки следва да разполагат с по-голяма гъвкавост по отношение на плановете си за намаляване на дълга.\n\nТрябва обаче да е налице повече отчетност за изпълнението на договореното.\n\nСледва да има по-прости правила, които всички могат да следват.\n\nДа се отвори пространството за стратегически инвестиции и да се даде на финансовите пазари доверието, от което се нуждаят.\n\nНека отново очертаем съвместен път напред.\n\nС повече свобода за инвестиране. И повече контрол върху напредъка.\n\nПо-голяма ангажираност от страна на държавите членки. И по-добри резултати за гражданите.\n\nНека преоткрием духа от Маастрихт – стабилността и растежът могат да вървят само ръка за ръка.\n\nУважаеми членове на Парламента,\n\nНа прага на този преход в икономиката ни трябва да разчитаме на трайните ценности на нашата социална пазарна икономика.\n\nТя е изградена въз основа на идеята, че най-голямата сила на Европа е във всеки един от нас.\n\nВ нашата социална пазарна икономика всеки е насърчен да разгръща потенциала си, но също така се полагат грижи за нашата уязвимост като човешки същества.\n\nВ нея резултатите се възнаграждават, а защитата е гарантирана. Тя разкрива възможности, но също така поставя ограничения.\n\nДнес имаме още по-голяма нужда от това.\n\nЗащото солидността на нашата социална пазарна икономика ще бъде движещата сила на екологичния и цифровия преход.\n\nНуждаем се от благоприятна бизнес среда, работна сила с подходящи умения и достъп до суровини, необходими за нашата индустрия.\n\nОт това зависи бъдещата ни конкурентоспособност.\n\nТрябва да премахнем пречките, пред които все още са изправени нашите малки предприятия.\n\nИменно малките предприятия трябва да заемат централно място в сегашната трансформация, тъй като те са гръбнакът на дългогодишната индустриална мощ на Европа.\n\nИ те винаги са поставяли служителите си на първо място – дори и най-вече по време на криза.\n\nИнфлацията и несигурността обаче оказват особено голям натиск върху тях.\n\nЕто защо ще предложим пакет от мерки за подпомагане на МСП.\n\nТой ще включва предложение за единен набор от правила за данъчно облагане при извършване на стопанска дейност в Европа – наричаме го BEFIT.\n\nТова ще улесни развиването на стопанска дейност в нашия Съюз. Намаляването на бюрокрацията ще осигури по-добър достъп до динамиката на континенталния пазар.\n\nЩе преразгледаме и Директивата относно забавените плащания, защото просто не е справедливо\n\nедна четвърт от фалитите да се дължат на неплатени навреме фактури.\n\nЗа милиони семейни предприятия това ще представлява спасителен пояс в трудни моменти.\n\nЛипсата на персонал е друго предизвикателство, пред което са изправени европейските предприятия.\n\nРавнището на безработица е по-ниско от всякога.\n\nТова е прекрасно.\n\nНо в същото време броят на свободните работни места достигна рекордно равнище.\n\nНезависимо дали става въпрос за шофьори на камиони, сервитьори или летищен персонал.\n\nИли пък за болногледачи, инженери или ИТ специалисти.\n\nОт хора с ниска квалификация до такива с висше образование – Европа има нужда от всички!\n\nЕто защо трябва да инвестираме много повече в образованието и повишаването на квалификацията.\n\nЗа целта искаме да работим в тясно сътрудничество с предприятията.\n\nЗащото те най-добре знаят от какви специалисти ще имат нужда сега и за в бъдеще.\n\nТрябва също така да съчетаем по-добре тези нужди с целите и желанията на самите търсещи работа лица по отношение на професионалното им развитие.\n\nОсвен това искаме да привлечем по-целенасочено квалифицирани специалисти от чужбина, които да укрепят местните предприятия и растежа на Европа.\n\nВажна първа стъпка е да се подобри и ускори признаването на техните квалификации в Европа.\n\nТака ще направим Европа по-привлекателна за квалифицираните работници. Ето защо предлагам 2023 г. да стане Европейска година на професионалните квалификации.\n\nУважаеми членове на Парламента,\n\nПродължавам с третия ми аргумент във връзка с нашите МСП и нашата промишленост.\n\nНезависимо дали говорим за изработени по поръчка интегрални схеми за виртуална реалност, или за клетки за съхранение на енергия за фотоволтаични панели – достъпът до суровини е от решаващо значение.\n\nЛитият и редкоземните елементи скоро ще бъдат по-важни от нефта и газа.\n\nСамо нуждите ни от редкоземни елементи ще нараснат пет пъти до 2030 г.\n\nИ това е добър знак!\n\nЗащото показва скоростта, с която напредва нашият Европейски зелен пакт.\n\nЕдинственият проблем е, че понастоящем една държава контролира почти целия пазар.\n\nТрябва да избегнем повторното изпадане в зависимост, както се случи с нефта и газа\n\nЗа постигането на тази цел важна роля има нашата търговска политика.\n\nНовите партньорства ни помагат не само да укрепим икономиката си, но и да отстояваме интересите и ценностите си в световен мащаб.\n\nС единомислещи партньори можем да осигурим стандарти за условия на труд и за опазване на околната среда дори извън нашите граници.\n\nПреди всичко трябва да обновим отношенията си с тези партньори и с важни развиващи се региони.\n\nЕто защо ще представя за ратифициране споразуменията с Чили, Мексико и Нова Зеландия.\n\nОсвен това продължаваме преговорите с важни партньори като Австралия и Индия.\n\nГарантирането на доставките обаче е само първата стъпка.\n\nОбработката на тези метали е също толкова важна.\n\nДнес Китай контролира световната преработвателна промишленост. Почти 90 % от редкоземните елементи и 60 % от лития се преработват в Китай.\n\nЩе набележим стратегически проекти по цялата верига на доставки – от добива до рафинирането, от преработката до рециклирането. И ще създадем стратегически резерви там, където доставките са изложени на риск.\n\nЕто защо днес обявявам Европейски законодателен акт за суровините от изключителна важност.\n\nЗнаем, че този подход може да бъде успешен.\n\nПреди пет години Европа постави началото на Алианса за акумулаторните батерии. Скоро две трети от акумулаторните батерии, от които се нуждаем, ще бъдат произвеждани в Европа.\n\nМиналата година обявих Европейския законодателен акт за интегралните схеми. През следващите месеци ще започне работата по първата гигафабрика за интегрални схеми.\n\nСега трябва да повторим този успех.\n\nЕто защо ще увеличим финансовото си участие във важни проекти от общоевропейски интерес.\n\nА в бъдеще ще настоявам за създаването на нов Европейски фонд за суверенитет.\n\nНека се уверим, че бъдещето на промишлеността се създава в Европа.\n\nДА СЕ ИЗПРАВИМ В ЗАЩИТА НА НАШАТА ДЕМОКРАЦИЯ\n\nУважаеми членове на Парламента,\n\nКогато погледнем състоянието на света днес, често може да ни се струва, че това, което някога е изглеждало толкова дълготрайно, днес бавно изчезва.\n\nИ по някакъв начин кончината на кралица Елизабет II миналата седмица ни напомни за това.\n\nТя е легенда!\n\nТя беше константа в бурните и трансформиращи събития през последните 70 години.\n\nХладнокръвна и непоклатима в службата си.\n\nНо повече от всичко, тя винаги намираше точните думи за всеки един момент.\n\nОт призивите, които отправи през 1940 г. към евакуираните от войната, до историческото ѝ обръщение по време на пандемията.\n\nТя докосваше с думите си не само сърцата на своя народ, но и душите на всички по света.\n\nИ когато си помисля за ситуацията, в която се намираме днес, нейните думи в разгара на пандемията все още отекват в мен.\n\nТя заяви: „Ще успеем – и този успех ще принадлежи на всеки един от нас“.\n\nТя винаги ни напомняше, че нашето бъдеще се гради върху нови идеи и се основава на нашите най-стари ценности.\n\nОт края на Втората световна война ние следваме обещанието за демокрация и върховенство на закона.\n\nИ нациите по света изградиха заедно международна система, насърчаваща мира и сигурността, правосъдието и икономическия напредък.\n\nДнес точно в нея са прицелени руските ракети.\n\nТова, което видяхме по улиците на Буча, в изгорените полета със зърно, а сега и пред портите на най-голямата атомна електроцентрала в Украйна – това е не само нарушение на международните правила.\n\nТова е умишлен опит те да бъдат заличени.\n\nТози преломен момент в световната политика изисква преосмисляне на нашата програма в областта на външната политика.\n\nСега е моментът да инвестираме в силата на демокрациите.\n\nТази работа започва с основната група на нашите единомислещи партньори: нашите приятели във всяка една демократична нация на това земно кълбо.\n\nНие виждаме света по един и същи начин. И трябва да мобилизираме колективната си сила, за да зададем облика на световните блага.\n\nТрябва да се стремим да разширим тази основна група демокрации. Най-непосредственият начин да постигнем това е като задълбочим връзките си и укрепим демокрациите на нашия континент.\n\nТова започва с държавите, които вече са на път да се присъединят към нашия Съюз.\n\nТрябва да сме до тях на всяка крачка.\n\nЗащото пътят към силни демокрации и пътят към нашия Съюз е един и същ.\n\nЗатова искам хората от Западните Балкани, Украйна, Молдова и Грузия да знаят:\n\nвие сте част от нашето семейство, вашето бъдеще е в нашия Съюз и нашият Съюз не е завършен без вас!\n\nВидяхме също, че е наложително да протегнем ръка към страните от Европа\n\n– отвъд процеса на присъединяване.\n\nПоради тази причина подкрепям призива за Европейска политическа общност и ние ще изложим идеите си пред Европейския съвет.\n\nНашето бъдеще обаче зависи и от способността ни да взаимодействаме отвъд основната група на нашите демократични партньори.\n\nБлизки и далечни държави имат желание да работят с нас по големите предизвикателства на нашия век, като например изменението на климата и цифровизацията. Това е основната идея, върху която се гради Global Gateway – инвестиционният план, който обявих точно тук преди една година.\n\nБлагодарение на него вече се постигат резултати на място. Заедно с нашите африкански партньори изграждаме две фабрики в Руанда и Сенегал за производство на иРНК ваксини. Те ще бъдат произвеждани в Африка, за Африка, с технология на световно равнище. Сега възпроизвеждаме този подход в Латинска Америка като част от по-широка стратегия за ангажираност. Това изисква инвестиции в световен мащаб. Затова ще обединим усилията си с нашите приятели в САЩ и с други партньори от Г-7, за да постигнем това.\n\nВ този дух президентът Байдън и аз ще свикаме среща на лидерите, на която ще се извърши преглед и ще се обявят проекти за изпълнение.\n\nУважаеми членове на Парламента,\n\nТова е част от работата ни за укрепване на нашите демокрации.\n\nНе бива обаче да губим от поглед начина, по който чуждестранни автократи се целят в нашите държави.\n\nСъществуват чуждестранни субекти, които финансират организации, подкопаващи ценностите ни.\n\nДезинформацията, на която те са източник, се разпространява от интернет до аулите на нашите университети.\n\nПо-рано тази година Амстердамският университет закри привидно независим изследователски център, който в действителност се финансираше от китайски субекти. Центърът публикуваше така наречени изследвания в областта на правата на човека, отхвърляйки доказателствата за лагери за принудителен труд за уйгури като „слухове“.\n\nПодобни лъжи са токсични за нашите демокрации.\n\nПомислете: въведохме законодателство за скрининг на преките чуждестранни инвестиции в нашите дружества от съображения за сигурност.\n\nСлед като правим това за икономиката ни, не трябва ли да действаме по същия начин и за нашите ценности?\n\nНеобходимо е да се защитим по-добре от злонамерена намеса.\n\nИменно за тази цел ще представим пакет за защита на демокрацията,\n\nкойто ще изкара наяве скритото чуждестранно влияние и сенчестото финансиране.\n\nНяма да позволим на троянските коне на автокрацията да атакуват нашите демокрации отвътре.\n\nВече над 70 години континентът ни върви по пътя на демокрацията. Положителните резултати от нашето дълго пътуване обаче не са гарантирани.\n\nМнозина от нас прекалено отдавна приемат демокрацията за даденост. Особено хора като мен, които никога не са изпитали върху себе си какво означава да живееш под юмрука на авторитарен режим.\n\nДнес всички виждаме, че трябва да се борим за нашите демокрации. Всеки ден.\n\nТрябва да ги защитаваме както от външните заплахи, пред които са изправени, така и от пороците, които ги разяждат отвътре.\n\nЗадължение на ръководената от мен Комисия и нейна най-благородна задача е защитата на върховенството на закона.\n\nЗатова позволете ми да ви уверя: ще продължим да настояваме за независимост на съдебната власт.\n\nОсвен това ще защитаваме и бюджета си посредством механизма за обвързаност с условия.\n\nДнес бих искала да поставя акцента върху корупцията във всичките ѝ изражения. Чуждестранни агенти, които се опитват да повлияят на политическата ни система. Сенчести дружества или фондации, които злоупотребяват с публични средства.\n\nАко искаме да звучим сериозно, когато призоваваме страните кандидатки да укрепят своите демокрации, трябва да изкореним корупцията у дома.\n\nЕто защо през следващата година Комисията ще представи мерки за актуализиране на законодателната ни рамка за борба с корупцията.\n\nЩе повишим стандартите по отношение на престъпления, като незаконно обогатяване, търговия с влияние и злоупотреба с власт, отвъд по-класическите престъпления като подкупи.\n\nОсвен това ще предложим да включим корупцията в нашия режим на санкции в областта на правата на човека – новия ни инструмент за защита на нашите ценности в чужбина.\n\nКорупцията уронва доверието в нашите институции. Затова трябва да се борим с цялата строгост на закона.\n\nУважаеми членове на Парламента,\n\nОснователите на Европейския съюз имаха за цел единствено да положат първия камък на тази демокрация.\n\nТе винаги са смятали, че бъдещите поколения ще довършат тяхното дело.\n\n„Демокрацията не е излязла от мода, но трябва да се актуализира, за да продължи да подобрява живота на хората.“\n\nТова са думи на Давид Сасоли – голям европеец, на когото всички ние отдаваме почит днес.\n\nДавид Сасоли смяташе, че Европа трябва винаги да търси нови хоризонти.\n\nИ в контекста на настоящите трудности започнахме да виждаме какъв би могъл да бъде нашият нов хоризонт.\n\nПо-смел Съюз,\n\nкойто е по-близо до хората в трудни времена,\n\nкойто е по-дързък в отговора си на историческите предизвикателства и ежедневните тревоги на европейците, и който върви редом с тях, когато се сблъскват с големите житейски изпитания.\n\nИменно затова Конференцията за бъдещето на Европа беше толкова важна.\n\nТя предостави възможност за различен вид ангажимент на гражданите, надхвърлящ изборите.\n\nСлед като Европа чу гласа на своите граждани, сега е необходимо да постигнем резултати.\n\nГражданските панели, които заемаха централно място на конференцията, сега ще станат обичайна характеристика на демократичния ни живот.\n\nВ писмото за намеренията, което изпратих днес до председателя Мецола и премиера Фиала, очертах редица предложения за предстоящата година, произтичащи от заключенията на конференцията.\n\nТези предложения включват например нова инициатива за психичното здраве.\n\nНеобходимо е да се грижим по-добре един за друг. За мнозина, които изпитват загриженост и се чувстват изгубени, предоставянето на подходяща, достъпна и финансово приемлива подкрепа може да доведе до съществена промяна.\n\nУважаеми членове на Парламента,\n\nДемократичните институции трябва непрекъснато да се борят за доверието на гражданите и за възвръщането на това доверие.\n\nТрябва да отговорим на новите предизвикателства, които историята винаги поставя пред нас.\n\nТочно както направиха европейците, когато милиони украинци почукаха на вратата им.\n\nТова е Европа в най-добрата ѝ светлина:\n\nсъюз на решимост и солидарност\n\nТази решимост и този стремеж към солидарност обаче все още липсват в дебатите ни относно миграцията. Действията ни по отношение на украинските бежанци не трябва да бъдат изключение. Те могат да бъдат нашият план за постигане на напредък. Нуждаем се от справедливи и бързи процедури, от система, която е устойчива на кризи и може бързо да бъде приведена в действие, и от постоянен и правно обвързващ механизъм, който да гарантира солидарност. Същевременно се нуждаем от ефективен контрол на външните граници при зачитане на основните права. Искам Европа, която управлява миграцията с достойнство и уважение. Искам Европа, в която всички държави членки поемат отговорност за предизвикателствата, които са общи за всички ни. Искам Европа, която проявява солидарност с всички държави членки.\n\nПостигнахме напредък по пакта и разполагаме вече с пътната карта. А сега се нуждаем от съответната политическа воля.\n\nУважаеми членове на Парламента,\n\nПреди три седмици имах невероятната възможност да се присъединя към 1500 млади хора от цяла Европа и света, които се събраха в Тезе.\n\nТе имат различни възгледи, идват от различни държави, имат различен произход, говорят различни езици.\n\nИ все пак има нещо, което ги свързва.\n\nТе споделят общи ценности и идеали.\n\nТе вярват в тези ценности.\n\nИ всички те се интересуват страстно от нещо повече от себе си.\n\nТова поколение е поколение на мечтатели, но също и на деятели.\n\nВ предишната си реч за състоянието на Съюза ви казах, че бих искала Европа да прилича повече на тези млади хора.\n\nТрябва да поставим стремежите им в центъра на всичко, което правим.\n\nМястото за това е в учредителните ни договори.\n\nВсяко действие, което нашият Съюз предприема, следва да бъде вдъхновено от прост принцип. А именно че не бива да вредим на бъдещето на децата си и че трябва оставим един по-добър свят за следващото поколение. Поради това, уважаеми членове на Парламента, вярвам, че е време солидарността между поколенията да залегне в нашите договори. Време е да подновим европейското обещание. Необходимо е също така подобрим начина, по който правим нещата, и начина, по който решаваме нещата. Някои могат да кажат, че моментът не е подходящ. Но ако се отнасяме сериозно към подготовката за утрешния свят, трябва да сме в състояние да действаме по въпросите, които са от най-голямо значение за хората. А ако се отнасяме сериозно към един по-голям съюз, трябва да бъдем сериозни и по отношение на реформите.\n\nЕто защо вярвам, че е настъпил моментът за Европейски конвент, за което призова и Парламентът.\n\nУважаеми членове на Парламента,\n\nКазват, че светлината блести най-ярко в тъмното.\n\nТова със сигурност е вярно за жените и децата, бягащи от руските бомби. Те избягаха от страна, в която се води война, изпълнени с тъга за това, което са изоставили, и страх от това, което може да предстои.\n\nТе обаче бяха приети с отворени обятия от много граждани като Магдалена и Агнйешка, две всеотдайни млади жени от Полша.\n\nВеднага щом чуха за влакове, пълни с бежанци, те се втурнаха към централната гара във Варшава.\n\nИ започнаха да организират. Поставиха палатка, за да съдействат на възможно най-много хора. Свързаха се с вериги супермаркети, за да осигурят храна, и с местните органи, за да организират автобуси до приемните центрове. За няколко дни те събраха 3000 доброволци, които посрещаха бежанци денонощно.\n\nУважаеми членове на Парламента,\n\nМагдалена и Агнйешка са тук заедно с нас днес.\n\nПрисъединете се към аплодисментите за тях и за всички европейци, които отвориха сърцата и домовете си.\n\nТяхната история е за всичко, което нашият Съюз отстоява и към което се стреми.\n\nТова е история за сърца, характери и солидарност.\n\nТе показаха на всеки какво могат да постигнат европейците, когато се обединим около обща мисия.\n\nТова е духът на Европа.\n\nСъюз, който е силен заедно.\n\nСъюз, който надделява заедно.\n\nДа живее Европа!",
    "Кремъл реагира остро на визовите ограничения на ЕС за руснаци и обвиненията във фашизъм": "Търсене в Всички сайтове Днес Лайф Корнер Бизнес IT Impressio Времето\n\nВсички Ателие Архитектура Дизайн Фотография Палитра Улично изкуство Тату Сцена Кино Трейлър Хорър Букви Моето дете чете Ноти Лица Интервю Портрет Икони Носталгия Изгубената България Втори поглед Калейдоскоп Любопитно Гурме Душа Импресио пита Impressio Quiz Афиш Премиера\n\nВсички Общество Крими Темида Политика Икономика Инциденти Свят Спектър На фокус Dir Podcast Мнение ДИРектно Региони София Пловдив Варна Бургас Русе PR Zone Овладей диабета\n\nВсички Звезди Шоу Мода Здраве и красота Отново в час Мама Дом Любопитно VЯRAFIED Дай лапа Любов и секс Шопинг PR Zone Акценти Разговори за съня Тествахме за вас...\n\nВсички Футбол Трите мача Тенис Волейбол Баскетбол F1 Бойни Сектор К Любопитно В мишената Шампионите Екстремни Моторни В ъгъла pr-zone Други\n\nВсички Икономика Банки и финанси Енергиен пазар Компании Кариери Пазари Имоти Какво могат парите? Маркетинг и реклама Експертно мнение Бърза банка Фин Култура Портфейл PR Zone\n\nВсички Наука Технологии Комуникации Джаджи Crypto Web Игри Ревю Дигитално образование PR Zone\n\nВсички Новини Пътна обстановка\n\nВсички Матинe WOR(L)DS bizarre stars directions style columnists screens thegamechangers More Than Italian video places Binge-watching Код 359 Семейни финанси trends SHE`s the one URBN shopping URBN чете URBN гледа URBN Music Club Големият Вайръл\n\nВсички Новини Пътеводител Препоръчано Семейно Photo Trip Video Trip My Trip PR Zone\n\nВсички Новини\n\nВсички Рецепти Пинизи\n\nВсички Астрология\n\nОбхват Цялата статия Заглавие Автор",
    "Опустиняването: Какво представлява и какви са рисковете за света?": "Сухите райони в света ще увеличат площта си с 25% до края на века, според най-песимистичните сценарии на IPCC.\n\nПриблизително 1/3 от сушата на Земята е заета от пустини. Опустиняването е процес на широка разпространена деградация на земята в сухи райони, вследствие от естествени процеси или такива, които са пряко или косвено предизвикани от човека. В момента процеси на опустиняване се наблюдават в някои райони на света, но те не са повсеместни. В условията на климатични изменения обаче съществува риск за значително разширение на сухите земи в бъдеще, което би имало неблагоприятни последствия за хората и околната среда. Това пише в своя статия Николай Петков* от Климатека.\n\nПустиня представлява район с ниско количество валеж (до 250 мм на година) и с високи нива на изпарение, в който растителността е оскъдна и почвата е до голяма степен неспособна да поддържа растителност. Приблизително 1/3 от сушата на Земята е заета от пустини.\n\nПустините са подрайон на т.нар. суха земя – за тях количеството годишен валеж е значително по-малко от количеството на вода, което почвите, растенията и екосистемите имат способност да изпарят за същия период от време. Количествено това може да бъде описано чрез т.нар. ариден индекс (англ. aridity index или AI), като в зависимост от стойността му, една площ суха земя може да бъде определена като суха полувлажна (непустинна с ниски валежи), полуаридна (полупустинна), както и аридна или хипераридна – т.е. пустинна. Около 46% от земната повърхност се оценява като суха и в тези площи живеят около 3 милиарда души. 70% от сухите земи се намират в Африка и Азия (Фиг. 1).\n\nОпустиняването е процес на широко разпространена деградация на земята в сухите райони. Тo намалява производителността на екосистемите чрез намаляване на растителната покривка, загуба на почва, загуба на органично вещество в почвата, увеличаване на пясъчните дюни и увеличаване на оттока на водите. Деградация на земята представлява негативна тенденция в състоянието на земната повърхност, причинена от естествени процеси или такива, които са пряко или косвено предизвикани от човека, в това число и антропогенно изменение на климата. Деградацията се изразява в дългосрочно намаляване или загуба на поне едно от следните неща: биологична продуктивност, способност за поддържане на живот или земеделската и селскостопанската стойност на земите.\n\nВажно е да се отбележи, ако в даден (сух) район земята е започнала да деградира, това не означава, че тя се е превърнала в пустиня, но процесът е предпоставка за това.\n\nСнимка: Getty images\n\nРазширяват ли се пустините?\n\nСчита се, че пустините и полупустините вече са засегнати от измененията на климата, като някои райони са станали по-сухи. Според проучване за периода от средата на 20 век до началото на 21 век, общата площ на сухите райони в света е нараснала с около 4%, включително и за районите на пустините и полупустините.\n\nСпоред оценка на IPCC, до момента в глобален мащаб се наблюдават процеси и на намаление, и на увеличение на растителността за различни сухи райони, в зависимост от конкретните изследвани видове, времевите периоди, географските райони и метода на проучване. Въпреки че от климатологична гледна точка се наблюдават процеси в посока на засушаване и разширение на областите с пустинен или полупустинен климат в много райони по света, липсват доказателства за глобална тенденция на разширение на сухите земи на база на проведени анализи не само на валежите и почвената влага, но и на растителността. Оказва се, че от 1980-те години насам, повече сухи площи са увеличили своята растителност, отколкото такива, за които се наблюдава засушаване.\n\nМежду 1982 г. и 2015 г. неустойчивото използване на земите, в комбинация с промени в климата, води до опустиняване в 6% от сухите площи, докато 41% показват значителни процеси на увеличена продуктивност на растенията (озеленяване), а за останалите 53% липсват съществени промени. Водещата причина за тенденцията на озеленяване е наторяващият ефект от увеличените концентрации на CO2 в атмосферата. Наблюдава се обаче забавяне и намаляване на тези процеси в някои райони. В същото време, с разширението си сухите земи изместват по-влажни и по-плодородни земи, поради което, ако тенденцията на разширение продължи и в бъдеще, на глобално ниво продуктивността на земите може и да не се увеличи.\n\nКакви са причините за процесите на опустиняване?\n\nОсновните човешки дейности, които допринасят за опустиняването, са следните, като е възможно те да се случват и едновременно:\n\nОбезлесяване – изсичане на горите за дърводобив, за използване на селскостопански земи или чрез изгаряне, последното от които създава особени рискове.\n\nВредни земеделски практики – например липса на сеитбообращение (отглеждане на различни култури през различни години с цел обогатяване на почвата), свръхупотреба на изкуствена тор и пестициди и др.\n\nПрекомерна експлоатация на ресурси – например свръхизползване на вода за напояване, която изчерпва водните ресурси.\n\nЛоши практики в селското стопанство като прекомерна паша, която води до ерозия на почвата и пречи на възстановяването на растенията.\n\nНарастването на населението на Земята, което се очаква да продължи и в бъдеще, засилва гореизброените дейности.\n\nПромените в климата, са също основна предпоставка за засилване на процесите на опустиняване, чрез повишение на температурите и намаление на количеството валеж.\n\nКъде се наблюдават процеси на опустиняване?\n\nДеградация на сухи земи се наблюдава в Северна Африка, района на Средиземноморието и Южна Европа, Централна Азия, югозападните райони на САЩ, Североизточна Бразилия и др.\n\nЕдна от „горещите точки“ на опустиняване в света е районът Сахел в Африка – дългата полупустинна преходна област, разположена между Сахара на север и по-влажните савани на юг (Фиг. 2). За периода от 1902 г. до 2013 г. зоната с пустинен климат на територията на Сахара е увеличила своята площ с около 10% поради намалението на валежите за същия период, според климатологична оценка. Особено сериозни са засушаванията между 60-те и 80-те години на 20 век в Сахел, по време на които се наблюдава силно намаление на растителността и глад сред населението. И макар през последните десетилетия да се наблюдава увеличение на валежа, като цяло той остава по-нисък и е по-неравномерно разпределен – по време на влажния сезон се наблюдават по-чести екстремни валежи, които създават риск от наводнения. А според научен анализ за района на Западен Сахел в Сенегал, днешните условия на засушаване са безпрецедентни за последните 1600 години.\n\nТенденциите на засушаване и опустиняване се потвърждават от наблюдаваните екологични промени, които включват увеличена смъртност и загуба на дървесни видове в района. Особено от 80-те години насам се наблюдава съществено намаление на биоразнообразието сред дървесните видове, което включва намаление на популациите, както и загуба на мезични видове (такива, виреещи в почви със средни нива на влага) за сметка на по-сухолюбиви. Това представлява проблем за над 90% от 120-милионното население на Сахел, което зависи от дърва и дървени въглища.\n\nДруг знаков пример за опустиняване е Аралско море в Централна Азия. Поради прекомерното използване на водите от вливащите се в езерото реки за напояване от 1960-те години насам, по-голямата част от соленоводното езерото пресъхва. Това води не само до тотален колапс на местните екосистеми, но на мястото на бившето езеро възниква пустинята Аралкум, поради което създава условия за пясъчни бури (Фиг. 3), както и опасност от унищожение на местните земеделските посеви от навявания на сол.\n\nКакви са проблемите в Южна Европа и Средиземноморието?\n\nЕвропейският континент е все по-засегнат от деградация на земите. Според Европейската агенция по околната среда 23% от територията на Европейския съюз, главно в южните държави от съюза, в това число и България, е чувствителна към процеси на опустиняване.\n\nВ районите със средиземноморски климат поради емиграция, през последните десетилетия, се наблюдава озеленяване и възстановяване на екосистемите в селските райони. От друга страна, тези процеси, в комбинация с урбанизацията в полуградските и градските райони, водят до увеличаване на риска от по-големи пожари поради нарастване на свързаността на териториите, които вече разполагат и с по-голяма растителна биомаса. Докато силното разрастване на крайбрежните градове в комбинация с туризма водят до значително свиване на територията на местните екосистеми, което поражда локални промени в климата, сред които засушаване през лятото.\n\nБъдещи рискове\n\nВойната в Украйна може да доведе до киселинни дъждове Удар по нефтени бази или обект на химическата промишленост може да доведе до киселинни дъждове над Украйна. Това каза в интервю за УНИА... Прочети повече\n\nКак се изменя климатът на територията на сухите земи?\n\nПустините и полупустините се считат за особено уязвими от измененията на климата. Те са дом на уникално биоразнообразие и екосистеми, които са силно чувствителни на промени при валежите и евапотранспирацията (комбинираната загуба на вода от изпарение от земната повърхност и изпарение на вода от растенията). Във всички сценарии на последния доклад на IPCC се очаква увеличение на изпарението за всички райони на Земята, в резултат на повишените глобални температури.\n\nВ глобален мащаб скоростта на затопляне е 2 пъти по-голяма в сухите земи, отколкото в останалите области, като това засилено затопляне се очаква да продължи и в бъдеще. Затоплянето над сухите райони до края на века се очаква да достигне различни нива спрямо средното за периода 1961 – 1990 г., според различните RCP сценарии от 5-ия оценъчен доклад на IPCC:\n\nдо около 6,5°C, според сценария на „обичайна практика“ („business-as-usual scenario“, такъв с непрестанно нарастващи емисии и концентрации на парникови газове).\n\nдокато при сценария с пик на емисии в средата на века, затоплянето ще бъде около 3,5°C.\n\nЧестотата, интензитетът и продължителността на засушаванията се очаква значително да нараснат в сухите земи по света. При глобално затопляне с 1,5°C, честотата на засушавания, които се случват средно веднъж на 50 години, ще нарасне двойно за 58% от сухоземните площи на Земята, а при затопляне с 2°C – за до 67% от районите. Засилване на условията за засушаване и по-съществено намаление на валежите се очаква за районите на Северна Америка, Южна Америка и Южна Европа.\n\nОчакванията за бъдещето на сухите земи и пустините на база проекции за глобалния климат са до голяма степен несигурни. Основен проблем пред изготвянето на такива сценарии е определянето на това кои промени се дължат на антропогенни изменения на климата и кои на естествени колебания, поради факта, че за сухите райони климатичната изменчивост е естествено висока. Например, за района на Сахел за последните хиляди години са характерни редуващи се периоди на засушавания и по-влажни периоди.\n\nСъщо така е от значение как точно се дефинират сухите райони – дали чрез популярния ариден индекс или на база друга формулировка. Например, в следното проучване, е дефиниран т. нар. екохидрологичен индекс, който се пресмята от данни за почвената влага, транспирацията на растенията и площта на листата. След провеждане на симулации за глобалния климат през 21 век, резултатите за индекса не показват повсеместно опустиняване, a разширение на сухите райони в едни места, и свиване в други.\n\nАко най-песимистичните сценарии на IPCC за климата до 2100 г. се осъществят, сухите райони в света биха увеличили площта си с 1/4 спрямо 1990 г. и тогава те биха заемали повече от 50% от сушата на Земята. При по-умерени нива на емисии очакванията са за 10% разширение.\n\nБъдещо разширяване на сухите райони се счита за вероятно за югозападната част на Северна Америка, северната периферия на Африка, Южната част на Африка и Австралия. За полупустините и непустинните сухи райони за основни зони на вероятно разширение се считат северната част на Средиземноморието, южната част на Африка, Северна и Южна Америка.\n\nКакви мерки биха могли да се предприемат за противодействие на опустиняването?\n\nЧаст от мерките за предотвратяване и обръщане на процесите на опустиняване са:\n\nНамаляване или преустановяване на селскостопанска дейност в уязвими сухи райони.\n\nРотационна паша – метод, чрез който във всеки даден момент селскостопанските животни пасат в един определен участък от земеделските земи, докато останалите земи имат възможност да се възстановят.\n\nСпиране на обезлесяването на естествени гори в сухите земи.\n\nЕстествена регенерация, управлявана от фермери – системно възстановяване и управление на дървесни и храстови видове в деградирали селскостопански земи. Фермерът оставя най-здравите налични растения да порастат, докато отсича по-слабите и тези, които пречат на растежа.\n\nГолямата зелена стена в Африка\n\nСред най-мащабните инициативи срещу опустиняването е Голямата зелена стена в Африка. Проектът е започнат през 2007 г. от Африканския съюз и в него участват 22 държави от континента. Основната му цел е възстановяване на 100 милиона хектара деградирали земи в района Сахел чрез засаждане на дървета в 15 километрови широки зони, по протежение на поне 7000 км, както и улавянето на 250 милиона тона въглерод. Към 2020 г. в официалната определена зона на проекта са засадени едва към 4 милиона хектара гори или само 4% от крайната цел. През 2012 г. обаче, целевата зона на инициативата е значително разширена и на тази територия общо са възстановени близо 18 милиона хектара земи.\n\nКлиматичните промени ще ускорят разпространението на човешки патогени Американски климатолози и биолози установиха, че климатичните промени и свързаните с тях промени в работата на екосистемите ще ускори с... Прочети повече\n\nПрез последните години визията за Голямата зелена стена се е трансформирала в интегриран подход за управление на екосистемите. Това включва създаване на мозайка от различни системи за използване на земите и производство, включително устойчиво управление и възстановяване на сухите земи, възстановяване на естествената растителност, както и мерки за задържане и опазване на водата.\n\nВеликата зелена китайска стена\n\nДруг подобен проект е т.нар. Велика зелена китайска стена, която цели да възпрепятства разширяването на пустинята Гоби чрез залесяване на районите, граничещи с пустинята на юг. Проектът на китайското правителство е започнат през 1978 г. и по план трябва да продължи до 2050 г., като целта му е значително да увеличи растителното покритие на региона. Горите имат за цел да играят ролята на „вятърен щит“, като по този начин противодействат на ерозията на почвите, както и на значително зачестилите през последните десетилетия пясъчни бури. Макар и досега да се залесени значителни площи земи, от друга страна, според публикация на Китайския университет по земеделие, успеваемостта на кампанията е сравнително ниска – едва към 15% от засадените дървета в пустинните и полупустинните райони на Северен Китай са оцелели след проведените кампании от средата на миналия век насам. Причините за това са, че често биват засаждани неподходящи за сравнително сухия климат видове, или се цели твърде гъсто покритие, което местните почви не могат да поддържат, докато някои райони са просто прекалено безводни, за да поддържат растителност.\n\nЗасега съществува единодушие относно факта, че някои сухи райони ще нараснат по площ до края на 21 век, докато други ще намалеят. Климатичните промени оказват въздействие над сухите земи чрез повишените температури и по-неравномерно времево разпределение на валежите, със съществени разлики в промените в зависимост от конкретния район.\n\nМакар и с тежки последствия за околната среда, процесите на опустиняване не са непременно необратими, но колкото по-напреднали са те, толкова по-трудно и повече време отнема за възстановяването на земята. Поради тази причини най-добрите мерки срещу процесите на опустиняване, особено тези, при които основният принос е този на човека, са превантивните мерки.\n\n*Николай Петков е част от авторския екип на Климатека. Той е завършил магистратура по „Метеорология“ във Физическия факултет на СУ „Св. Климент Охридски“. Магистърската му теза е на тема „Климатични индекси – анализ на климата над Югоизточна Европа в близкото минало и настоящето“. Участва в инициативи на екологично сдружение „За Земята“, като последно е бил координатор по проекта „КлимАлт“."
}