{
    "Kazachstanas, Vietnamas, Armėnija ir Turkija nebepriima Rusijos mokėjimo kortelių": "Yra žinoma, kad bankai „Halyk“ ir BIDV nebedirba su rusiškomis kortelėmis „Mir“, nors svetainėje vis dar yra informacijos, kad jie vis dar yra partneriai. Taip nuo Rusijos finansinių įrankių atsijungia Kazachstano ir Vietnamo bankai. BIDV banko skambučių centras „Izvestija“ žurnalistams patvirtino, kad pastaruoju metu jie neaptarnauja „Mir“ naudotojų.\n\nKazachstano „Halyk Bank“ teigia, kad kortelės nėra aptarnaujamos nei bankomatuose, nei terminaluose. Rusijos Federacijos centrinis bankas tik gūžtelėjo pečiais ir pasakė, kad jie neturi teisės diktuoti savo sąlygų užsienio bankams.\n\nPrieš porą dienų „Mir“ svetainėje buvo uždaryta skiltis, kurioje buvo nurodyta kortelių priėmimo geografija. Vakar tapo žinoma, kad dauguma Armėnijos bankų atsisakė bendradarbiauti su Rusijos „Mir“ – ten tokių kortelių savininkai nebegali išimti grynųjų iš kortelių. Armėnijos bankų spaudos tarnybos pabrėžė, kad tokie veiksmai yra susiję su sankcijomis „Mir“ sistemai.\n\nTurkijos bankai pirmieji atsisakė Mir mokėjimo kortelių. JAV pareiškė, kad sankcijų Rusijos Federacijai taip lengvai apeiti neįmanoma. „Mir“ pirmiausia atsisakė „Isbank“, kuris yra didžiausias Turkijoje. Kitas bankas „Denizbank“ pasekė šiuo pavyzdžiu.",
    "2022 metų kiekvieną mėnesį iki šiol lietuvių emigravo daugiau nei tuo pačiu laiku pernai": "2022 metų kiekvieną mėnesį iki šiol lietuvių emigravo daugiau nei tuo pačiu laiku pernai",
    "Į Elžbietos II laidotuves nepakviestos Rusijos propaganda pratrūko pykčiu: juodina karalienę vaidybinio filmo kadrais": "Televizijos kanalo „Rossija1“ specialiame tiesioginiame eteryje laidos vedėja O.Skabejeva negailėjo pagiežos.\n\n„Kad visi suprastumėte, kokia iš tiesų buvo Elžbieta. Kadruose karalienė jaunystėje. Štai taip ji maitino pavergtų Afrikos tautų vaikus.\n\nPažvelkite į šį „gerumą“ – šeria lyg gyvūnus zoologijos sode.\n\nŠis video parodo Vakarų ir anglosaksų požiūrį į visus šiame pasaulyje, išskyrus save“, – liejo tulžį televizijos vedėja, komentuodama vaizdo įrašą, kuriame tariamai Elžbieta II mėto maistą (pasak kitų melagienos skleidėjų, – smulkius pinigus).\n\nTačiau tai tėra manipuliacija. Laidoje pademonstruotas vaizdo įrašas nufilmuotas 26 metai iki karalienės gimimo ir tėra ištrauka iš filmo.\n\nNet kelios vaizdų paieškos sistemos netrunka parodyti, kad vaizdas, kuriame užfiksuota skrybėlę dėvinti ir ant laiptų stovinti moteris, yra filmo dalis.\n\nPrancūzijos informacinė sistema Catalogue Lumière nurodo, kad propagandai panaudoti vaizdai buvo dalis Gabrielio Veyro filmo, kuris buvo kurtas tarp 1899–1900 metų.\n\nVaizdai buvo nufilmuoti Prancūzijos kolonijoje Aname, Prancūzijos Indokinijoje (dabar Vietnamas).\n\nFilmas buvo parodytas 1901 m. sausio 20 d. Lione, Prancūzijoje, pavadinimu „Indo-Kinija: Anamo vaikai, renkantys grynuosius priešais moteris“.\n\nElžbieta II gimė 1926 metų balandžio 21 dieną.\n\nVaizdo įraše iš tiesų užfiksuotos ponia Paul Doumer – Josepho Athanaso Paulo Doumero, Prancūzijos Indokinijos generalgubernatoriaus, žmona ir jos dukra.\n\n1899–1900 metais prancūzų režisierius G.Veyras keliavo po prancūzų kolonijas Vietname.\n\nJis nufilmavo apie 39 trumpus filmus ir padarė nuotraukų, skirtų Prancūzijos vyriausybei eksponuoti 1900 metų Paryžiaus parodoje „Universelle“.\n\nElžbieta II neturi nieko bendra su šiais vaizdais.\n\nApie tai, kad televizijos laidoje buvo pademonstruota melagiena, prakalbo ir Rusijos opozicioniere save laikanti laidų vedėja Ksenija Sobčak.\n\nJi pakomentavo siužetą: „Na kokie gi jie buki“.\n\nK.Sobčak sulaukė ir laidos vedėjos O.Skabejevos atsakymo. Savo „Telegram“ paskyroje propagandinių laidų vedėja pripažino „klaidą“, tačiau už ją neatsiprašė.\n\nPublikacija parengta 15min bendradarbiaujant su „Facebook“, kuria siekiama stabdyti klaidinančių naujienų plitimą socialiniame tinkle. Daugiau apie programą ir jos taisykles – čia.",
    "Rugsėjo 19-oji Lietuvoje ir pasaulyje": "Vardadieniai:\n\nArnulfas, Giedrė, Girvinas, Januarijus, Vilhelmina (Vilė), Vytė\n\nDatos:\n\n1871 — gimė lietuvių kilmės vokiečių mikrobiologas Fricas Richardas Šiaudinis. Kartu su E. Hofmanu atrado sifilio sukėlėją. Mirė 1906 m.\n\n1891 — gimė poetas Juozas Mikuckis. Mirė 1970 m.\n\n1906 — gimė lietuvių pedagogas, kalbininkas Jurgis Ambraška parengęs vadovėlių nelietuvių pradžios mokykloms, išleidęs „Lietuvių kalbos gramatiką”, „Trumpą lietuvių kalbos gramatiką”. Mirė 1945 m.\n\n1939 — Sovietų Sąjungos kariuomenė užėmė Vilnių.\n\n1952 — gimė poetė, vertėja Gražina Zita Mažeikaitė-Sajienė.\n\n2010 — legendinio amerikiečių menininko Frank Zappa (Franko Zappos) gimtinėje Baltimorėje atidengta lietuvių gerbėjų dovanota skulptūra muzikantui pagerbti.\n\n2014 — Lietuva, Lenkija ir Ukraina Varšuvoje pasirašė sutartį dėl bendros karinės brigados steigimo.\n\nRugsėjo 19-oji pasaulio istorijoje:\n\n1783 — broliai Montgolfier (Mongolfje) paleido karšto oro balioną. Pirmą kartą oru skrido gyvūnai: avis, gaidys, antis.\n\n1796 — šios dienos Filadelfijos laikraštyje išspausdintame atsisveikinimo laiške pirmasis Jungtinių Amerikos Valstijų prezidentas George Washington (Džordžas Vašingtonas) prašė savo šalies išsaugoti neutralitetą ir nesudarinėti sutarčių su Europa.\n\n1802 — gimė vengrų politikas, vengrų laisvės kovų vadovas (1848—1849 m.) Lajos Kossuth (Lajošas Košutas). Mirė 1894 m.\n\n1851 — gimė britų pramoninkas, filantropistas, kolonializmo šalininkas William Hesketh Lever (Viljamas Hesketas Leveris). 1880 m. jis pradėjo gaminti muilą, o 1886 m. įkūrė muilo gamybos kompaniją „Lever Brothers“.\n\n1857 — britai užėmė Delio miestą Indijoje.\n\n1862 — atidaryta Sankt Peterburgo konservatorija — pirmoji aukštoji muzikos mokykla Rusijoje.\n\n1870 — iš prancūzų atsiėmus Romos miestą, baigta suvienyti Italija.\n\n1881 — mirė 20-tasis JAV Prezidentas James Abram Garfield (Džeimsas Abramas Garfyldas). Jis Prezidento pareigas ėjo nuo 1881 m. kovo 4 d. Gimė 1831 m.\n\n1893 — Naujoji Zelandija tapo pirmąja valstybe, suteikusia visoms moterims teisę balsuoti.\n\n1911 — gimė anglų rašytojas, Nobelio premijos už literatūrą laureatas, romanų „Musių valdovas“, „Šykštusis Martinas“, „Popieriniai žmonės“ autorius William Gerald Golding (Viljamas Džeraldas Goldingas). Mirė 1993 m.\n\n1922 — gimė vienas geriausių XX a. ilgų nuotolių bėgikų, čekų lengvaatletis Emil Zatopek (Emilis Zatopekas). Jis iš viso pagerino 19 pasaulio rekordų. Mirė 2000 m.\n\n1949 — baigta formuoti pirmoji Vokietijos Federacinės Respublikos vyriausybė.\n\n1955 — nuverstas Argentinos prezidentas Juan Peron (Chuanas Peronas) pabėgo į Paragvajų.\n\n1957 — mirė suomių kompozitorius Jean Sibelius (Janas Sibelijus).\n\n1960 — JT narėmis tapo 13 Afrikos valstybių ir Kipras.\n\n1968 — mirė švietimo aparato išradėjas Chester Carlson (Česteris Karlsonas). Gimė 1906 m.\n\n1970 — SSRS kosminis aparatas „Luna 16“ nusileido Mėnulyje ir paėmė grunto mėginius.\n\n1972 — mažiausiai šešiose pasaulio valstybėse vokuose aptikti sprogmenys, kurie paštu buvo adresuoti įvairiems Izraelio valstybės politikams bei pareigūnams.\n\n1977 — Vietnamas tapo 149-ąja JT nare.\n\n1994 — Indijos Surato mieste nuo maro mirė 60 žmonių. Nors epidemiją pavyko skubiai likviduoti, dar daugelį savaičių kitų valstybių aviakompanijos ir laivai aplenkdavo šį miestą.\n\n1997 — Lenkijos parlamento rinkimuose „Solidarumas“ gavo daugiau vietų nei valdžioje buvę ekskomunistai.\n\nRugsėjo 19-oji šou pasaulyje:\n\n1940 — gimė Bill Medley (Bilas Medlis), grupės „Righteous Brothers“ narys.\n\n1949 — gimė garsi manekenė ir aktorė Twiggy (Tvigi).\n\n1981 — Paul Simon (Polas Saimonas) ir Art Garfunkel surengė koncertą Niujorko Centriniame parke. Koncertą įrašė televizija „HBO“.\n\n1992 — Elton John (Eltonas Džonas) išleido dainą „The One“.\n\n2009 — komedija „Roko 30“ (30 Rock) ir drama apie reklamos kūrėjus „Pamišėliai“ (Mad Men) antrus metus iš eilės laimėjo garbingiausius televizijos apdovanojimus „Emmy“.\n\n2014 — JAV rokeris Lenny Kravitz (Leni Kravitsas) išleido 10-ąjį albumą „Strut“.\n\n2016 — aktorė Angelina Jolie (Andželina Džoli) pateikia prašymų dėl skyrybų su kita Holivudo žvaigžde Bradu Pittu (Bredu Pitu). Skyrybų priežastimi įvardyti nesuderinami skirtumai.",
    "Darbą gyvenimo meile vadinantis Rimvydas Širvinskas-Makalius – apie savo namus, brangiausią kelionę ir didžiausią turtą": "Anksčiau norėjau daugiau laiko sau, dabar norėčiau daugiau laiko skirti artimiems žmonėms, LRT.lt laidai „Klausk – atsakysiu“ prisipažįsta keliautojas ir kelionių žinomas Rimvydas Širvinskas-Makalius. Vis tik savo gyvenimo be kelionių jis neįsivaizduoja bei teigia, kad jei jo karjera būtų susiklosčiusi kitaip, jis veikiausiai būtų tapęs skrydžio palydovu ar pilotu.\n\nPortalo LRT.lt laida „Klausk – atsakysiu“ šįkart užsuko į Rimvydo Širvinsko-Makaliaus namus, taigi jam teko atsakyti į gausybę netikėčiausių klausimų.\n\nKeliautojas ir kelionių žinovas, rodos, nuolat su lagaminu rankoje ir skubantis į nuotykį svečioje šalyje. Tiesa, jis patikina, kad gyventi jam geriausia Lietuvoje. Ir savo namuose jis sakosi praleidžiantis ne tiek ir mažai laiko – maždaug 8 mėn. per metus.\n\nKlajodamas po savo namus jis pasakoja, kad bene mieliausias čia esantis daiktas jam yra vonia, kurią prisileidęs sekmadieniais mėgsta atsipalaiduoti. Vasarą jo dienos bėga terasoje, prie kurios apsilanko ir smalsuolės stirnos, o užslinkus žiemai mielai laiką leidžia ant sofos.\n\nRimvydas Širvinskas-Makalius / BNS nuotr.\n\nŽinoma, kartais pasišildyti pasprunka ir į kokią šiltesnę šalį. Keliones ir savo darbą jis vadina didžiausia gyvenimo meile bei svarsto, kad net jei neturėtų savo verslo, savo gyvenimą vis tiek sietų su kelionėmis – galbūt būtų skrydžio palydovas ar pilotas. Beje, mažai kas žino, jog jo kelias galbūt galėjo pasukti ir dar kita linkme – mokyklos laikais jis buvo cirko artistas.\n\nLabiausiai R. Širvinskas vertina įspūdžius parsivežtus iš skirtingų pasaulio kampelių. Brangiausia savo kelione jis vadina safarį Kenijoje: „Grįžęs dar ilgai apie tai pasakojau. Tai visapusiškai brangiausia mano kelionė – ir finansiškai, ir todėl, kad labai apie tai svajojau.“ Dabar jo norų sąraše – dar neaplankytos šalys, Vietnamas, Naujoji Zelandija ir Australija.\n\nRimvydas Širvinskas-Makalius / BNS nuotr.\n\nKeliautojas prisipažįsta, jog anksčiau norėdavo daugiau laiko sau, tačiau dabar daugiau jo norėtų skirti brangiems žmonėms, vis tik šeima – brangiausias turtas.\n\nKoks komplimentas jį įžeistų, kokioje šalyje sutiktų apsigyventi, kas visada pakelia nuotaiką ir daugiau galbūt dar nežinomų faktų R. Širvinską-Makalių – laidos įraše.",
    "TATENA SAVO REZOLIUCIJA RAGINA RUSIJĄ IŠVESTI PAJĖGAS IŠ ZAPORIŽIOS AE": "Jungtinių Tautų atominės energijos agentūros Valdytojų taryba ketvirtadienį paragino Rusiją išvesti savo pajėgas iš Ukrainos Zaporižios atominės elektrinės teritorijos, pranešė du diplomatai.\n\nRezoliucijai, kurios projektą pateikė Kanada ir Lenkija, pritarė 26 iš 35 valstybių narių, turinčių savo atstovus Taryboje.\n\nKinija ir Rusija balsavo prieš, o septynios šalys – Burundis, Egiptas, Indija, Pakistanas, Senegalas, Pietų Afrikos Respublika ir Vietnamas – susilaikė.\n\nTarptautinės atominės energijos agentūros (TATENA) „Valdytojų taryba pasiuntė dar vieną svarbią žinią Rusijai: tuoj pat nutraukite visus veiksmus, keliančius grėsmę branduolinei saugai bei saugumui, taip pat grąžinkite Zaporižios atominę elektrinę bei visą kitą Ukrainos teritoriją, kad ją būtų galima kontroliuoti“, – per „Twitter“ parašė Australijos ambasadorius Austrijoje Richardas Sadleiras (Ričardas Sadleiras).\n\nJo pranešimą patvirtino dar vienas diplomatas.\n\nRezoliucijoje reiškiama parama pastangos, kurias deda TATENA, su Rusija ir Ukraina besideranti dėl saugumo zonos nustatymo aplink atominę elektrinę.\n\nTATENA dar kovą priėmė rezoliuciją, kuria įspėjo apie „beprecedentį branduolinės avarijos pavojų” ne tik Ukrainai, bet ir visiems europiečiams.\n\nDidžiausia Europoje branduolinė jėgainė pastarosiomis savaitėmis buvo kautynių židinys, todėl kilo nuogąstavimų, kad gali įvykti dar viena branduolinė katastrofa, panaši į 1986 metais įvykusią tragediją Černobylyje.\n\nRugsėjo pradžioje Zaporižios AE lankėsi TATENA ekspertų grupė.",
    "Bręsta grandioziniai pokyčiai pasaulyje – technologijų gigantai pradeda bėgti iš Kinijos": "Be jokios abejonės, Kinija yra išmaniųjų telefonų gamybos centras, nes visi didieji gamintojai šalyje turi savo gamyklas. Tačiau panašu, kad šie dalykai labai greitai pasikeis.\n\n\n\nAsociatyvi „Pixabay“ nuotr.\n\nVisai neseniai „Apple“, tyrinėdama kitas šalis, paskelbė apie savo gamybos procesų įvairinimą. Dabar „Google“ taip pat galvoja apie tą patį. Kai kurios naujausios ataskaitos atskleidė, kad „Google“ iškels iš Kinijos savo gamybą. Bendrovė stengiasi plėsti esamą gamyklą šalyje, kuri jau gamina „Pixel 4a, 5a ir 6a“.\n\nŠio žingsnio priežastis – Kinijos nulinės tolerancijos politika COVID-19 atžvilgiu. Kinijoje gamybiniai padaliniai kelioms dienoms uždaromi, o tai trukdo visai gamybos linijai. Ataskaitos taip pat atskleidė, kad Kinijos nulinė COVID politika gerokai sulėtino būsimos „iPhone 14“ serijos gamybą.\n\nKita priežastis – išaugę tarifai ir nuolatinis ginčas tarp JAV ir Kinijos. Vienoje šalyje įsikūrusios įmonės, o kitoje – kaupiama jų produkcija. Didėjanti įtampa tarp šių dviejų šalių daro įtaką gamybos procesui ir pačioms įmonėms.\n\nDabar šioje situacijoje Vietnamas yra didžiausias geradarys. Kai kurie produktai, tokie kaip „iPad“, „Xbox“ žaidimų pultai, „Amazon Fire“ TV įrenginiai ir keletas kitų, kurie prieš kelerius metus buvo gaminami Kinijoje, dabar gaminami Vietname. Po Vietnamo yra Indija, kuri iš šios padėties gauna naudos.\n\n„Apple“ vienu metu gamins „iPhone 14“ seriją Kinijoje ir Indijoje. Vystymas neturintis precedento. Deja, „Apple“ ir „Google“ neatskleidė, ar perkelti gamybą į kitas šalis tik eksperimentas, ar jie tai atliks visam laikui.",
    "Bilotaitė pripažįsta: Rusijos piliečiai lėktuvais atvykti gali, didesniems pokyčiams reikia europinio sprendimo": "Lietuva kartu su kitomis Baltijos šalimis bei Lenkija nuo pirmadienio nebeįsileidžia Rusijos turistų. Tačiau Rusijos piliečiai į Lietuvą gali patekti lėktuvais – vidinės Šengeno erdvės sienos nėra uždarytos. Kaip teigia vidaus reikalų ministrė Agnė Bilotaitė, Baltijos valstybių ir Lenkijos sprendimas rodo principinę tiek Lietuvos, tiek regiono poziciją, o kitas žingsnis – siekti europinio sprendimo.\n\nLRT TELEVIZIJOS laidoje „Dienos tema“ – pokalbis su vidaus reikalų ministre Agne Bilotaite.\n\n– Ponia ministre, kol kas keturios šalys – Baltijos valstybės ir Lenkija – neįsileidžia Rusijos piliečių. O kur kitos? Ar ir vėl Vakarai mus pamiršo?\n\n– Pirmiausia reikia pasakyti, kad tai yra regioninis sprendimas ir tai yra gerai, nes šitos priemonės veikia, kai yra didesnis įsitraukimas, didesnis šalių dalyvavimas. Šiuo atveju trys Baltijos šalys kartu su Lenkija priėmė sprendimą, kad nuo šiandien nėra įleidžiami Rusijos piliečiai, išskyrus tam tikras išimtis, kurias Lietuva pasitvirtino Vyriausybės nutarimu.\n\nIr tai yra suprantama, nes šitas sprendimas yra padiktuotas to, kad Rusija vykdo labai agresyvų karą prieš Ukrainą. Nėra toleruotina, kad Rusijos piliečiai, kurių dauguma, trys ketvirtadaliai, palaiko Rusijos vykdomą karą, gali keliauti, naudotis Europos Sąjungos privalumais.\n\nIr kartu, žinoma, reikia pagalvoti apie nacionalinio saugumo dalykus, kad šie asmenys gali būti grėsmė, todėl sprendimas buvo priimtas ir, man atrodo, labai svarbu pasirūpinti mūsų žmonių saugumu ir nacionalinio saugumo interesu.\n\n– Tikitės kitas valstybės prikalbinti panašiai elgtis? Nes, kaip minėjote, tai kol kas tik regioninis sprendimas.\n\n– Taip, tai yra regioninis sprendimas. Matyt, kitas žingsnis yra pasiekti europinį sprendimą ir nuo to, kaip šitas sprendimas bus įgyvendintas, kaip jis veiks, priklausys, ar įsitrauks kitos Europos Sąjungos šalys. Žinoma, labai svarbu, kad kuo daugiau įsitrauktų ir kad tai būtų europinis sprendimas.\n\nRusijos turistai / Shutterstock nuotr.\n\n– Žadama, kad kiekvienas atvejis bus individualiai ir išsamiai patikrintas pasienyje. Kaip tai atrodys praktiškai?\n\n– Tai jau yra, aš pati šiandien buvau Lavoriškių kontrolės punkte ir stebėjau, kaip vyksta visas procesas. Jis atrodo taip: pirmiausia yra patikrinami asmenys pagal Šengeno kodekse numatytus reikalavimus, t. y. vizos, pasižiūrima į asmens dokumentus, kiti dalykai...\n\nTada yra įvertinama, ar asmuo atitinka vieną iš kriterijų, išimtį, kuri numatyta Vyriausybės nutarime, t. y. ar tas asmuo dėl humanitarinių priežasčių gali būti leidžiamas, ar tai asmuo, turintis ilgalaikę vizą arba nuolatinį leidimą gyventi, ar tai yra tranzitu vykstantys asmenys į Kaliningradą, ar tai yra asmuo, vykdantis pervežimą.\n\n– Mūsų pasieniečiams daugiau darbo atsirado nuo šiandien.\n\n– Taip, pirmiausia įvertinus šituos kriterijus yra nusprendžiama – jeigu atitinka, tada asmuo yra praleidžiamas, jeigu ne, tada jis yra nukreipiamas į antrąją patikros eilę ir ten išsamiai, detaliai, nuodugniai yra dar kartą patikrinamas, įvertinama ir priimamas individualus sprendimas.\n\nAgnė Bilotaitė / D. Umbraso/LRT nuotr.\n\n– Buvo skelbiama, kad gali būti atsižvelgta į piliečių požiūrį į karą Ukrainoje, tarkim, jeigu kiltų pasieniečiui klausimas, kam priklauso Krymas, ar būtų galima neįleisti dėl šios priežasties?\n\n– Pasieniečiai yra pasitvirtinę tam tikrą algoritmą ir savo metodiką, yra duotos rekomendacijos ir, žinoma, labai svarbu, kad tos patikros, apklausos vyktų detaliai, išsamiai, įvertinant vykstančių asmenų grėsmes mūsų nacionaliniam saugumui.\n\n– Ministre, bet dabar kalbama apie atvykstančius automobiliais, o kaip su lėktuvais? Juk Šengeno erdvė užtikrina laisvą judėjimą, ir jeigu Rusijos pilietis atvyks iš Paryžiaus, iš Milano, tai niekas jau Vilniaus oro uoste nepatikrins ir nepasitiks – ir vėl toliau galės vykti į akropolius apsipirkti arba į Druskininkų gydyklas ir mėgautis Europos Sąjungos teikiamais malonumais.\n\n– Na, vidinės mūsų sienos nėra uždarytos. Todėl aš ir sakau, kad labai svarbus europinis sprendimas, europinė pozicija dėl bendro sutarimo, kad Rusijos piliečiai neturėtų atvykti ir mėgautis Europos Sąjungos privilegijomis.\n\n– Ar nėra kiek deklaratyvus toks Lietuvos pasigyrimas, kad štai nebeįleidžiami Rusijos piliečiai, jei jie lėktuvais gali atvykti, kaip jau minėjau, iš Šengeno šalių?\n\n– Bet atvykstantys per kitas sienas negali atvykti.\n\nOro uostas / E. Blaževič/LRT nuotr.\n\n– O procentaliai paskaičiuota, kiek galėtų sumažėti Rusijos piliečių srautas į Lietuvą?\n\n– Mes šiuo metu stebime. Jeigu lyginsime, kas buvo prieš porą savaičių, tai matome, kad srautas yra sumažėjęs 67 proc. Žmonės iš Rusijos Federacijos išgirdo šitą žinią ir tiesiog nevyksta.\n\n– Tačiau gali išaugti atvykstančiųjų lėktuvais skaičius. Nesvarstėte šio varianto?\n\n– Kaip ir sakiau, labai svarbus yra sprendimas, kad įsitrauktų kuo daugiau Europos Sąjungos šalių. Ir jeigu tai bus europinis sprendimas, šis sprendimas bus efektyvesnis ir veiklesnis, bet tai yra pirmas žingsnis. Aš manau, kad tai yra labai svarbus [sprendimas] ir principinė tiek Lietuvos, tiek regiono pozicija.\n\n– Ministre, kita tema – migrantai pasienyje. Pagaliau pasienyje su Baltarusija turime 550 kilometrų tvorą, tačiau migrantai tebeplūsta. Ko jūs tai paaiškintumėte?\n\n– Galiu paaiškinti tuo, kad Baltarusijos režimas toliau aktyviai nukreipia migrantus į Lietuvą. Mes matome naujas tendencijas, pavyzdžiui, iš Vietnamo žmonės per Maskvą atvyksta, tai šiandienos atvejis.\n\nTiesiog Lietuva yra pasirinkta kaip taikinys ir Baltarusijos režimas su pareigūnų pagalba tai daro, tiesiog bando mus atakuoti, o mes laikomės. Ir fizinis barjeras taip pat mums padeda atlaikyti šitą ataką. Labai tikiuosi, kad iki metų pabaigos turėsime sienos stebėjimo sistemas, kurios leis dar efektyviau užtikrinti mūsų sienų apsaugą.\n\nPasienis / P. Peleckio/BNS nuotr.\n\n– Tačiau ta dalis, kuri patenka, kuriuos pasieniečiai apgręžia (kalbama apie šimtus, būna per šimtą kai kuriomis naktimis), patenka praardę skyles, ar ne?\n\n– Įvairių bandymų būna. Aš dabar negaliu detaliai paaiškinti kiekvieno atvejo, bet būna visokių. Ir, kaip minėjau, Baltarusijos pareigūnai turi tam tikrą įrangą, įrankius ir jeigu ten nėra sienos stebėjimo sistemos, yra žymiai sudėtingiau pastebėti ir, matyt, tai padeda jiems tą padaryti, t. y. patekti į Lietuvą, bet tikrai tikiu, kad turėdami tiek fizinį barjerą, tiek sienos stebėjimo sistemas sugebėsime užtikrinti didelę savo sienos apsaugą.\n\n– Kitaip tariant, jie plūsta čia ne be Baltarusijos pasieniečių pagalbos, ką jau kalbėjo ir Valstybės sienos apsaugos tarnybos.\n\n– Mes turime įrodymus, turime filmuotą medžiagą. Lietuva yra įteikusi notą, nes mes turime aiškius įrodymus, kad tame dalyvauja Baltarusijos pareigūnai ir tai yra organizuota ataka.\n\n– Ar yra svertų tai sustabdyti? Aš suprantu įtampą pasienyje ir jeigu pasieniečiai panaudotų jėgą, ginklą, galėtų kilti įvairiausių provokacijų.\n\n– Žinoma, kai turime nepaprastąją padėtį, visokių dalykų gali nutikti, taip pat ir įvairios galimos provokacijos, bet noriu pasakyti, kad mūsų pareigūnai dirba maksimaliai pasirengę, esame pasitelkę kariuomenę, turime fizinį barjerą, diegiame sienos stebėjimo sistemas, veikia neįleidimo politika ir ji bus tęsiama tol, kol vyks ataka iš Baltarusijos.\n\nAgnė Bilotaitė / D. Umbraso/LRT nuotr.\n\n– Tačiau gali kilti abejonių, kad ir ta siena neveiksminga, tiksliau, fizinis barjeras su koncertina.\n\n– Aš noriu pasakyti, kad, siekiant turėti maksimalią sienos apsaugą, reikalingi keli komponentai. Vienas yra fizinis barjeras, antras – sienos stebėjimo sistema, ir trečias dalykas – pareigūnai, dirbantys atitinkamais algoritmais.\n\n– Kitaip tariant, mums dar trūksta kamerų pasienyje?\n\n– Taip, šiuo metu apie 55 proc. sienos su Baltarusija turi sienos stebėjimo sistemas. Mūsų tikslas iki metų pabaigos įrengti stebėjimo sistemas per visą sieną.\n\n– Ar tada jau nebeturėtų būti plūstančių migrantų?\n\n– Ar migrantai plūs, ar ne, priklausys nuo Baltarusijos režimo. Baltarusijos režimas sąmoningai organizuoja ir stumia šituos žmones, tiesiog mes galėsime dar geriau, dar efektyviau apsisaugoti ir neleisti atsiverti naujam emigracijos keliui, nes toks buvo Baltarusijos režimo tikslas – tiesiog padaryti naują kelią, o Lietuva būtų buvusi pereinamuoju kiemu.\n\nPasienis / P. Peleckio/BNS nuotr.\n\n– Bet migrantų nemažėja, tiesiog keičiasi, kaip sakote, geografija, dabar veža iš kitų šalių.\n\n– Taip, anksčiau būdavo asmenys užsakomaisiais skrydžiais skraidinami iš Irako. Šiuo metu matome kitą kelią, t. y. per Maskvą – ir Sirija, Afganistanas. Kaip minėjau, šiandien Vietnamas. Ir kitos šalys, tai yra organizuojama per Maskvą.\n\n– Ar tikitės, kad pavyks pažaboti galiausiai, kalbantis su Baltarusijos puse, jeigu įmanoma kalbėtis? Nota, kiek suprantu, nebuvo veiksminga.\n\n– Aš manau, kad su šita šalimi, su šituo režimu konstruktyvaus dialogo net negali būti. Aš nežinau, kaip kalbėti su nusikaltėliais, kurie tiesiog siundo ir organizuoja tokią ataką. Bet noriu pažadėti ir užtikrinti, kad mes imsimės visų priemonių tam, kad gintumėmės ir saugotume savo ir ne tik savo, bet ir Europos Sąjungos išores sienas.\n\n– Ministre, noriu pacituoti naujausią nevyriausybinės organizacijos „Medikai be sienų“ išvadą, kad apgręžimo politika emociškai ir fiziškai traumuoja neteisėtai sieną bandančius kirsti migrantus.\n\n– Aš esu vidaus reikalų ministrė, atsakinga už mūsų sienų apsaugą ir mano užduotis yra saugoti mūsų sienas, saugoti mūsų nacionalinį saugumą. Visi sprendimai, kurie buvo priimti, jie tikrai padėjo mums stabdyti ir atsakyti į šitą hibridinę ataką. Ir kol tęsis hibridinė ataka, mes tikrai naudosime visas šitas priemones.\n\nMigrantai / J. Stacevičiaus/LRT nuotr.\n\n– Tačiau ir Europos Sąjungos Teisingumo Teismo sprendime prieš Lietuvą pasakyta, kad apgręžimo politika – jus pavadinčiau viena iš jos autorių – paneigia Europos Sąjungos teisėje įtvirtintą teisę prašyti prieglobsčio. Kitaip tariant, tokia politika, kurią jūs vykdote, yra tarptautinės teisės pažeidimas.\n\n– Mes išgirdome tuos argumentus ir šiuo metu vyksta tam tikros diskusijos, bet noriu pažymėti, kad nuo pat pradžių, kai prasidėjo nelegalių migrantų krizė, t. y. ataka iš Baltarusijos pusės, ėmėmės iniciatyvų ir teikėme Europos Sąjungai pakeitimus, kurie leistų valstybėms gintis.\n\nNes vienas dalykas, kai yra įprastinė, teisėta migracija, kai žmonės migruoja, ir kitas dalykas, kai tam tikri režimai naudoja migraciją kaip būdą daryti spaudimą atitinkamoms šalims.\n\n– Tačiau ar pavyko koaliciją suburti?\n\n– Taip, mes subūrėme 16 šalių koaliciją, 16 Europos Sąjungos šalių koaliciją, ir tikrai labai tikimės dabar iš Čekijos, kuri yra pirmininkaujanti šalis, kad turėsime tuos pokyčius. Žinoma, Europos Sąjungoje procesai juda labai lėtai, bet mes nuo pat pradžių ėmėmės ryžtingų veiksmų, teikdami konkrečius siūlymus, ir manome, kad valstybėms turi būti suteikta galimybė gintis, ginti savo nacionalinį saugumą ir ginti Europos Sąjungos išorės sieną.\n\nAgnė Bilotaitė ir Mindaugas Jackevičius / D. Umbraso/LRT nuotr.\n\n– Koks likimas tų kelių šimtų migrantų, kurie Lietuvoje buvo uždaryti, galima sakyti, įkalinti iki šiol?\n\n– Šiuo metu tie asmenys tikrai nėra įkalinti, jie gali laisvai išeiti iš apgyvendinimo vietų. Jų šiuo metu yra likę 520, jie gyvena VSAT ir Socialinės apsaugos ir darbo ministerijai pavaldžiose apgyvendinimo vietose.\n\n– Tačiau iki šiol neturi dokumentų.\n\n– Čia jau kiti dalykai. Mano atsakomybė yra apsaugoti sieną ir užtikrinti, kad mūsų migracijos procedūros nebūtų tokios, jog jomis būtų galima piktnaudžiauti. (...) Tiems asmenims šiandien sudaryta galimybė dirbti, bet, mano žiniomis, nė vienas iš jų nepradėjo dirbti.",
    "Lietuviškos įmonės padaliniui Pietryčių Azijos širdyje vadovaujanti Andrejauskaitė – apie griežtus draudimus, komandos būrimą ir patarimus plečiant verslą svetur": "„Jei būčiau šalimi, norėčiau būti Singapūru“, – taip drąsiai teigia jau pusantrų metų šiame Pietryčių Azijos perle gyvenanti bendrovės „Teltonika Asia“ vadovė Rūta Leandra Andrejauskaitė.\n\nInterviu cikle „Kava su vadovu“ kalbamės su entuziastinga ir iššūkių nebijančia lietuve, – susikrovusi porą lagaminų ji išvyko į tolimąją šalį padėti lietuviškos kilmės įmonei, siūlančiai daiktų interneto (IoT) sprendimus, užkariauti Pietryčių Azijos rinkos. Šiuo metu minėtame regione įmonė turi apie 100 darbuotojų ir žada plėstis dar labiau.\n\nPokalbio metu pašnekovė dalijasi savo pastebėjimais apie tolimojo regiono kultūrinius skirtumus, požiūrį į europiečius ir procesus, kuriuos tenka įveikti buriant vietinę komandą bei siekiant įmonės plėtros tikslų.",
    "Rugsėjo 2-oji Lietuvoje ir pasaulyje": "Vardadieniai:\n\nAinė, Ingrida, Jauvydė, Protenis, Steponas, Vaidevutis, Vilgaudė\n\nDatos:\n\n1862 — gimė Stanislovas Narutavičius, teisininkas, 1918 metų Vasario 16 d. Lietuvos Nepriklausomybės akto signataras. Mirė 1932 m.\n\n1886 — gimė Kazimieras Grybauskas, farmacininkas, botanikas. Mirė 1953 m.\n\n1909 — gimė dailininkas Paulius Augius-Augustinavičius, iliustravęs Pupos pasaką, Salomėjos Nėries Eglę žalčių karalienę ir Žalčio pasaką, taip pat ir kitų rašytojų knygų.\n\n1939 — vokiečių aviacija bombardavo Vilnių.\n\n1941 — gimė filosofijos istorikas Vacys Bagdonavičius.\n\n1991 — Airija ir Lietuva užmezgė diplomatinius santykius.\n\n1991 — JAV oficialiai pripažino Lietuvos, Latvijos ir Estijos nepriklausomybę.\n\n2007 — mirė žymi scenografė, docentė, Lietuvos dailininkų sąjungos narė Regina Songailaitė-Balčikonienė (gimė 1922 m.).\n\nRugsėjo 2-oji pasaulio istorijoje:\n\n1666 — kilo didysis Londono gaisras, per penkias dienas sunaikinęs tuometinį miestą.\n\n1861 — Prūsija pasirašė prekybos sutartį su Kinija.\n\n1865 — Naujojoje Zelandijoje baigėsi maorių karas.\n\n1866 — Kretos salos gyventojai sukilo prieš turkus ir susijungė su Graikija.\n\n1870 — Napoleono III armija kapituliavo prieš prūsus — žlugo antroji Prancūzijos imperija.\n\n1923 — Airijoje įvyko pirmieji rinkimai.\n\n1930 — prancūzų aviatoriai Dieudonne Coste (Djedonas Kostas) ir Maurice Bellont (Morisas Belonas) be nutūpimo pirmieji iš Europos nuskrido į JAV.\n\n1945 — Vietnamas paskelbė savo nepriklausomybę nuo Prancūzijos.\n\n1945 — imperinė Japonija pasidavė Antrajame pasauliniame kare.\n\n1962 — SSRS sutiko tiekti ginkluotę Kubai.\n\n1991 — JAV tapo 37-ąja pasaulio valstybe, pripažinusia Lietuvos, Latvijos ir Estijos nepriklausomybę.\n\n1996 — Ukrainoje įvesta nauja valiuta — grivna, pakeitusi iki tol apyvartoje buvusį karbovancą.\n\n2005 — eidamas 108-uosius mirė Andre Debrie (Andre Debri) – vienas iš kelių dar gyvų prancūzų, kariavusių Pirmajame pasauliniame kare.\n\n2012 — būdamas 92 metų Pietų Korėjoje mirė pasaulio munistų religinis lyderis Sun Myung Moonas (Sun Mjung Munas), kuris įkūrė Suvienijimo Bažnyčią ir pavertė ją klestinčia verslo imperija.\n\nRugsėjo 2-oji šou pasaulyje:\n\n1958 — gimė Fritzas McIntyreas (Fricas Makantairas), grojantis grupėje „Simply Red“.\n\n1964 — gimė aktorius Keanu Reeves (Kynu Ryvsas).\n\n1965 — „The Beatles“ išleido dainą „Yesterday.\"\n\n1968 — gimė meksikiečių kilmės aktorė Salma Hayek (Selma Hajek).\n\n1987 — Londone prasidėjo „The Amnesty International“ turas, kuriame dalyvavo Bruce'as Springsteenas (Briusas Springstynas), Stingas, Peteris Gabrielis (Pyteris Geibrielas) ir Tracy Chapman (Treisi Čepman).\n\n2009 — australų aktorė, „Oskaro“ laureatė ir teatro direktorė Cate Blanchett (Keit Blanšet) per spektaklį „Geismų tramvajus“ (A Streetcar Named Desire) patyrė smūgį į galvą. Spektaklis buvo nutrauktas, tačiau aktorė išvengė didelės traumos ir po kelių dienų buvo paleista iš ligoninės.",
    "V. Putinas Vakarų sankcijas vadina ekonominiu blitzkriegu – Rusija tampa skurdesnė ir labiau atsilikusi": "V.Putinas Vakarų įvestas sankcijas vadina „ekonominiu blitzkriegu“. Jei rusai tikės, kad Kremlius atremia bandymą sunaikinti ekonomiką, jie mažiau burbės dėl realaus, bet ne visiško Rusijos ekonomikos nuosmukio. Ir vis dėlto problemų esama. Kremliaus teigimu, jau dabar pavojuje yra 230 tūkst. darbo vietų pramonėje. Smuko ir mokesčių įplaukos: Rusijos biudžeto perteklius, metų pradžioje dar buvęs įspūdingas, vasarą nukrito beveik iki nulio.\n\nAr sankcijos vis dėlto parklupdys Maskvos valdovus, nepaisant milžiniško Rusijos pelno iš naftos ir dujų pardavimo?\n\nPastaruoju metu Rusijos ekonomikos vertinimai labai išsiskyrė. Rusijos vyriausybė prognozuoja, kad jos ekonomika šiemet susitrauks tik 4,2 proc., palyginti su pavasarį prognozuotais 7,8 proc. Tarptautinis valiutos fondas (TVF) taip pat patikslino savo prognozę Rusijai: ji nuo balandį buvusių -8 proc. dabar koreguota iki -6 proc. Maskvos aukštosios ekonomikos mokyklos duomenys rodo, kad Rusijos ekonomika nuo pavasario stabilizavosi. Kuri prognozė arčiausia tiesos?\n\nŽinoma, kad pavasarį Vakarų įvestos sankcijos suveikė dvejopai. Tam tikromis prekėmis nebegalima prekiauti, o sandoriai su kai kuriais bankais, įmonėmis ir asmenimis nebegali būti vykdomi.\n\nGreta – psichologinis poveikis: iš pradžių sankcijos sukėlė paniką ir chaosą Rusijoje ir tarp Rusijos prekybos partnerių, nes niekas negalėjo tiksliai įvertinti pasekmių. ES vertinimais, sankcijos tiesiogiai palietė 28 proc. europietiškojo eksporto į Rusiją, tačiau Rusijos importas iš ES sumažėjo daugiau kaip 50 proc., rašo „spiegel.de“.\n\nVis dėlto, laikui bėgant, daugelis įmonių aiškiau pamatė, ką joms vis dar leidžiama daryti, o ko – ne. Pradinis moralinis pasipiktinimas Vakaruose dėl įmonių, kurios ir toliau vykdo verslą Rusijoje, atslūgo. Pavasarinė panika užleido vietą rutinai. Tiesą sakant, pastarosiomis savaitėmis Vokietijos eksportas į Rusiją netgi šiek tiek padidėjo.\n\nAr sankcijos bus veiksmingos ilguoju laikotarpiu?\n\nKai kuriais Vakarų atsakomaisiais veiksmais siekiama ilgainiui atkirsti Rusiją nuo technologijų. Dėl to ypač smarkiai nukentėjo Rusijos automobilių gamyba, o daugelis Vakarų gamyklų Rusijoje sustabdė veiklą. Žinomiausios Rusijos automobilių gamintojos „Lada“ surinkimo linijos be darbo stovėjo daug savaičių.\n\nGaliausiai „Lada“ vėl pradėjo gaminti automobilius. Tačiau tai nebūtinai reiškia, kad sankcijos praranda savo veiksmingumą. Pavyzdžiui, automobiliai bus gaminami be stabdžių antiblokavimo sistemos. Bendrovė negalėjo rasti alternatyvių tiekėjų maždaug 1,5 tūkst. komponentų iš 4,5 tūkstančių. Nepaisant to, naujų automobilių kainos išaugo. Pavasarį „Lada Vesta“ kainavo apie 1 mln. rublių, tačiau dabar jis gali kainuoti net 3 mln. rublių (50 tūkst. eurų).\n\n„Rusija darosi skurdesnė ir labiau atsilikusi“, – sako Vokietijos tarptautinių ir saugumo reikalų instituto (SWP) Berlyne Rusijos ekonomikos ekspertas Janis Kluge.\n\nApskritai, kaip rodo Suomijos banko vertinimas, technologijų importas į Rusiją stipriai sumenko. Mašinų importas sumažėjo 41 proc., elektroninės įrangos – 61 proc., optinės ir medicininės įrangos – 30 proc. O gamintojams Rusijoje kol kas nepavyko užkaišyti spragų.\n\nRusijos ekonomikos ministerijos atliktoje analizėje teigiama, kad šalies atsilikimas mikroelektronikos srityje siekia 10–15 metų. Joje taip pat teigiama, kad vietinę gamybą apsunkina didelės sąnaudos ir „didelis kvalifikuotų darbuotojų trūkumas“.\n\nTačiau apskritai šiuo metu padėtis atrodo ne tokia dramatiška, kaip buvo tikėtasi paskelbus sankcijas. Maskvoje gyvenantis ekonomistas Nikolajus Kulbaka ar ekonomikos profesorius Andrejus Jakovlevas, kuris vėliau persikėlė į Harvardą JAV, manė, kad sankcijos pirmą kartą realiai pradės veikti rudenį, kai pamažu baigsis svarbiausių komponentų atsargos.\n\nDabar N.Kulbaka pripažįsta, kad galbūt „iš dalies klydo“ ir nepakankamai įvertino Rusijos ekonomikos „laisvosios rinkos pobūdį“ bei jos gebėjimą prisitaikyti. Be abejo, daugelis tiekimo grandinių nutrūko, tačiau rusai sugebėjo įsigyti pakaitalų pasaulinėje rinkoje.\n\nKaip smarkiai nukentėjo kariuomenė?\n\nPasak JAV valstybės departamento sankcijų koordinatoriaus Jameso O'Brieno, tikrasis sankcijų tikslas nebuvo sugriauti Rusijos ekonomiką ar net pakeisti režimą: „Mes paprasčiausiai norime apriboti išteklius, kad jis nebegalėtų vykdyti imperinių karų. Manau, būtent čia matome sėkmę“.\n\nAnot J.O'Brieno, Rusija kariauja senamadišką karą: „Ji nenėra įgijusi pranašumo ore. Ji neturi veiksmingų dronų, neatrodo, kad turi dirbtinio intelekto ir karinio lygio taikinių nustatymo įrangos.“\n\nČia esama ryšio su sankcijomis. J.O'Brienas teigia, kad, kalbant apie aukštąsias dvejopos paskirties technologijas, „Rusijai labai sunku gauti jų pakankamai už nuspėjamą kainą ir nuspėjamais kanalais“.\n\nIr NATO, ir Jungtinės Karalystės vyriausybė praneša, kad Rusija vis dažniau naudojasi Irano koviniais bepiločiais orlaiviais. „Rusija beveik neabejotinai vis dažniau apsirūpina ginkluote iš kitų valstybių, kurioms taikomos griežtos sankcijos, pavyzdžiui, Irano ir Šiaurės Korėjos, nes jos pačios atsargos mažėja“, – rugsėjo 14 d. tviteryje rašė Jungtinės Karalystės gynybos ministerija.\n\nAr Rusija randa alternatyvių šaltinių?\n\nRusijos ekonomikos viltys pereiti prie alternatyvių tiekėjų iš Azijos sektoriuose civiliams nepasiteisino. Kitaip nei anksčiau, šį kartą sankcijas Rusijai palaikė Taivanas, Japonija ir Pietų Korėja. Net Kinija, Indija, Brazilija ir Vietnamas į Rusiją eksportuoja mažiau prekių nei prieš karą. Tai rodo Suomijos banko duomenys. Maskvoje oficiali prekybos statistika dabar yra įslaptinta informacija.\n\nKremlius remiasi „paraleliu importu“, t. y. prekių importu per trečiąją šalį be pirminio pardavėjo sutikimo. Tačiau, kaip sako ekonomistas N.Kulbaka, toks šešėlinis importas paprastai netinka didelio masto serijinei gamybai. Pasak ekonomisto, tiekėjai visada rizikuoja patys tapti Vakarų antrinių sankcijų taikiniais ir yra mažai suinteresuoti didelio masto tiekimu bei ilgalaikėmis sutartimis.\n\nKoks silpno rublio vaidmuo?\n\nVasario pabaigoje Rusijos valiuta iš pradžių smarkiai nuvertėjo. Centriniam bankui įsikišus, ji vėl stabilizavosi, o pastaruoju metu buvo dar stipresnė nei prieš prasidedant krizei. Rublio kursas yra svarbus veiksnys, padedantis nuraminti šalies gyventojus, kurie nuo 1990-ųjų neramumų laikų įprato reguliariai tikrinti valiutos kursus. Daugelis rusų klaidingai mano, kad stiprus rublis yra įrodymas, jog sankcijos negali pakenkti jų šaliai.\n\nTačiau tai, anot SWP ekonomisto J.Kluge, silpnina sankcijų poveikį. Stiprus rublis pigina importą.\n\nBe to, jei nebūtų stipraus rublio, infliacijos lygis Rusijoje tikriausiai būtų dar labiau išaugęs – liepą infliacija Rusijoje sulėtėjo iki 15 proc.\n\nKas toliau?\n\nEkonominiu požiūriu tarp Vakarų ir Rusijos prasidėjo atkakli kova. Tikslas atkirsti Maskvą nuo technologijų importo iš esmės pasiektas. Kita vertus, Rusijos vyriausybės pajamos ir toliau didėja dėl aukštų energijos išteklių kainų.\n\nNaftos kainų viršutine riba, dėl kurios susitarė G-7, siekiama tai pakeisti. Jei G-7 pavyktų rusiškos „Urals“ naftos kainą nustumti iki 60 JAV dolerių, Rusijos mokestinės pajamos sumažėtų 33 proc., mano ekonominių tyrimų grupės „Capital Economics“ analitikai, o ši aplinkybė padidintų valdžios sektoriaus deficitą.\n\nTačiau tai nebūtinai lemtų ekonomikos žlugimą. Kuo didesnis spaudimas bus daromas Kremliui, tuo didesnė tikimybė, kad įvyks scenarijus, kai V.Putinas nebegalės kontroliuoti įvykių. Tačiau iki šiol, kaip pastebi J.Kluge, Rusijos vyriausybei pavyko stabilizuoti didelę ekonomikos dalį liejant valstybės pinigus. Pavyzdžiui, bendrovėje „Lada“ kol kas užtikrintos darbo vietos ir atlyginimai. Ekonomistas sako, kad vis dar sunku tiksliai įvertinti, kaip sekasi Rusijos ūkiui. J.Kluge svarsto, kad netgi neturėtų būtu atmestina, jog Rusijos ekonomika jau 2023 m. vėl ims augti. Ir kad visiškai „įmanoma, jog viskas gali pasisukti kitaip, nei iki šiol manėme“.",
    "Indija įvedė papildomus muitus ryžiams": "Manjunatho Kirano (AFP / „Scanpix“) nuotr.\n\nIndijos, vienos iš didžiausių ryžių eksportuotojų, vyriausybė penktadienį dėl išaugusių žaliavų kainų nusprendė apriboti šių kruopų eksportą.\n\nŠalis, užimanti apie 40% pasaulinės ryžių rinkos, nustatė 20% muitą nelukštentiems baltiesiems, lukštentiems rudiesiems ir iš dalies arba visiškai lukštentiems ryžiams, skelbia „Financial Times“.\n\nApribojimai netaikomi basmati ryžiams – geriausiai žinomai Indijos grūdų rūšiai.\n\nAshokas Gulati, Indijos tarptautinių ekonominių santykių tyrimų tarybos profesorius, sakė, kad eksporto apribojimai „padės sutramdyti grūdų vidaus infliaciją“.\n\nNemokami naujienlaiškiai į savo el. pašto dėžutę: Verslo valdymas\n\nRinkodara\n\nFinansai ir apskaita\n\nRinkos\n\nMano verslas\n\nPrekyba\n\nStatyba ir NT\n\nPramonė\n\nTransportas\n\nTechnologijos\n\nLaisvalaikis\n\nMano pinigai\n\nSvarbiausios dienos naujienos trumpai: Verslo naujienos\n\nVŽ Premium naujienos\n\n\n\nŠiais metais Indijos lietūs buvo nepastovūs, todėl kyla susirūpinimas dėl sumažėjusio ryžių derliaus ir didesnių maisto produktų kainų tuo metu, kai importuojamų maisto produktų kainos auga dėl Rusijos sukelto karo ir COVID-19 pandemijos.\n\nInfliacija šiuo metu Indijoje siekia apie 7% ir viršija centrinio banko nustatytą 4–6% tikslinę ribą, kuris, siekdamas prie jos sugrįžti, kelissyk kėlė palūkanų normą.\n\nIndija pernai eksportavo ryžių už 8,8 mlrd. USD.\n\nŠiais metais Indija jau įvedė kviečių ir cukraus eksporto apribojimus.\n\nVietnamas ir Tailandas yra kitos didžiausios ryžių eksportuotojos, todėl tikimasi, kad jos pačios padidins šių kruopų eksportą, jog nekiltų didesnė maisto krizė, nei kilusi dėl Rusijos karo Ukrainoje.\n\nManjunatho Kirano (AFP / „Scanpix“) nuotr.",
    "Ukraina imasi priemonių, nematytų nuo karo pradžios: Rusijos laukia labai nemalonios staigmenos": "Neatskleiskite priešui savo pozicijų, manevrų: jokios savavališkai filmuotos medžiagos socialiniuose tinkluose, jokių gandų, nereikalingų pokalbių eteryje, tik aiškios, atrinktos, Ukrainos karinės vadovybės patvirtintos žinutės.\n\nTokios taisyklės nuo pirmųjų karo Ukrainoje valandų vasario 24-ąją, regis, buvo įkaltos ukrainiečiams į galvas. Stebėtina disciplina laikantis operacinio saugumo reikalavimų išties kėlė nuostabą ir susižavėjimą Ukrainos rėmėjų gretose, ypač Vakaruose, taip pat ir įsiūtį, baimę Rusijai.\n\nRaginimų neskelbti ukrainiečių pajėgų judėjimo, regis, klausėsi ir kariai, ir civiliai. Netgi viešojoje erdvėje – socialiniuose tinkluose su karu nieko bendro neturintys žmonės pasijuto operacinio saugumo ekspertais ir ėmė mokyti, netgi barti tuos, kurie dalijasi vaizdo įrašais. Esą juose galima atpažinti vietoves, tai padeda rusams koordinuoti smūgius. Todėl nuo pat pradžių ukrainiečių pajėgų judėjimą, sudėtį, nuostolius ir kitas detales gaubė karo migla, kurią pasirinko Ukrainos vadovybė.\n\nSusiję straipsniai JAV prognozė atitinka Arestovyčiaus žodžius: tai gali įvykti dar šiais metais\n\nTokia griežta tvarka kurį laiką veikė: karo pradžioje išsisklaidę ukrainiečių daliniai išvengė pirmųjų Rusijos sparnuotųjų raketų smūgių, išsaugojo savo vadovybę, techniką, ginkluotę ir po pirmųjų smūgių sugebėjo duoti atkirtį rusams beveik visose kryptyse – ir prie Kyjivo, ir prie Sumų, Charkivo, didžiojoje Donbaso dalyje. Nepastebėti ir persigrupavę ukrainiečiai rengė pasalas, kontratakas ir rusų puolimą pavertė lėtu, kruvinu slinkimu į priekį su dideliais nuostoliais.\n\nTik Chersono fronte dėl įtariamų išdavysčių rusams pavyko lengviau pasistūmėti į priekį. paradoksalu, kad būtent šiame sektoriuje dabar kalbama apie didžiausią kontrataką nuo karo pradžios.\n\nBet viena yra kalbėti apie tai, o visai kas kita yra kontrpuolimo detalės. Jų pastebimai trūksta, jos pateikiamos chaotiškai – tai paskalomis, tai Ezopo kalba, tai lakoniškais pranešimais, kurie neretai prieštarauja vienas kitam arba nepasitvirtina.\n\nTaip daroma tyčia – informacija griežtai filtruojama, kare kaip kare – naudojama ir dezinformacija, o Ukraina vėl pabrėžia operacinio saugumo svarbą.\n\n🚨 URGENT & CRITICAL: Armed Forces of Ukraine are requesting that everyone go dark on posting any information, videos, photos, with regards to the Battle for Kherson. Operation Security is critical. Please spread this message across all social media channels. pic.twitter.com/sZkiqmioWy — Igor Sushko (@igorsushko) August 29, 2022\n\n\n\nKelis mėnesius juntamas atsipalaidavimas, nuovargis ar noras pademonstruoti, kaip atrodo karas, žurnalistų įsileidimas į priešakines linijas – visa tai dabar praeityje, o svarbių veiksmų nuojauta, sumišusi su dvejonėmis, nerimu, nežinia rodo per šimtmečius karų kankinančią taisyklę, prieš prasidedant didžiulei operacijai: turi laukti.\n\nNeslepia tikslo, bet detales slepia\n\nIš pirmo žvilgsnio gali pasirodyti, kad savaime toks nervų tąsymas yra betikslis – juk jei žadėtas kontrpuolimas prasidės ar jau pasidėjo – žaibiškomis atakomis, giliais pleištais, ar metodišku judėjimu į priekį, niekas nepasikeis, juk priešas viską mato ir žino.\n\nUkrainos atstovų raginimai bei oficialių pareigūnų aiškinimai, kad kontrpuolimas prasideda neslepiant tikslų taip pat gali sudaryti įspūdį, kad operacinis saugumas tėra taktinių detalių lygio klausimas.\n\nUkrainos vyriausybė paragino kautynių apimtų teritorijų šalies rytuose ir pietuose gyventojus nelaukti šaltojo sezono pradžios ir evakuotis.\n\n„Raginu evakuotis iš Donecko, Chersono, Zaporižios ir dalies Charkivo iki šaltų orų pradžios“, – Ukrainos televizijai neseniai sakė šalies vicepremjerė Iryna Vereščuk. Ji paragino šių sričių gyventojus negrįžti į šias teritorijas iki kito pavasario. Oficialiai dėl šildymo infrastruktūros padėties, o realiai – kas ten žino, gal Ukraina suplanavo žiemos kontrpuolimą visose šiose srityse.\n\n© Youtube stop kadras\n\nTas „kas ten žino“ daromas sumaniai ir visais lygiais. Kur puola ukrainiečiai? Jų pajėgos puola iš „daugelio krypčių“. Koks yra planas, koks yra tikslas? Ukrainiečiai daug kalba, Vakarų ekspertai – dar daugiau, bet niekas nesako tiesos. Ir tai, žinoma, yra logiška, bet ne visada ir ne visiems suprantama.\n\nMat vienas „nekaltai“ prasprūdęs žodis ar vaizdas gali pasirodyti nevertinga informacija, tačiau teisingai interpretuotas ir išnaudotas priešininko jis gali lemti ypač vertingo pajėgumo ar žmogaus netektimi.\n\n„Kas nori žinoti, kokie mūsų planai? Konkrečių detalių neišgirsite iš jokio tikrai atsakingo žmogaus. Nes tai yra karas, – viename savo vakarinių pranešimų kalbėjo V. Zelenskis. – Bet okupantai turėtų žinoti: mes juos vysime iki sienos, iki mūsų sienos, kurios linija – nepasikeitė.\n\nUžpuolikai tai gerai žino. Ir jei jie nori išgyventi – Rusijos kariškiams laikas bėgti. Važiuokite namo. O jei bijote grįžti į savo namus Rusijoje, tegul tokie okupantai pasiduoda, mes jiems garantuosime visų Ženevos konvencijų normų laikymąsi“.\n\nTai nėra šiaip pareiškimai, tai yra sumaniai sudėliotų psichologinių operacijų dalis. Gal ji visų rusų karių nepasieks, įtikins tik nedaugelį, tačiau iš Krymo ir net iš Rusijai priklausančio Belgorodo bėgančių rusų minios rodo, kad panika yra užkrečiama. O kai ji konstruojama sumaniai ir nuosekliai, kartu palaikant fizinį spaudimą fronte, baimė gali persimesti ir į Rusijos pajėgas. Tai nestebina.\n\nKodėl pamažu smelkiasi panika?\n\nTokie pranešimai, kaip tariamai perimto rusų kario skundas sutuoktinei dėl sunkios situacijos Ukrainos Chersono srityje jau tapo klasika. Ir visiškai nesvarbu, ar tai išties perimtų pokalbių išklotinės, ar belaisvių kalbos, ar gudriai sukurptos pasakos. Anot prisiplepėjusio kario, apgadinti visi tiltai per Dneprą, kuriais jie anksčiau galėjo judėti po Ukrainos teritoriją.\n\nTiltai išties pažeisti, bet ar visi ir ar taip kritiškai, kad pasitraukimo metu viskas įlūš, sugrius ir nespėsi pasitraukti? Būdamas rusų karys, kurio negerbia nei vadovybė, laikanti tave patrankų mėsa, nei vadai ar kovos draugai, kurie neretai meta savus sužeistuosius ir sprunka, negalvoji apie tai, kad čia, galimai, ukrainiečių propaganda. O kas, jei tai tiesa?\n\n© Youtube stop kadras\n\nAnkstesni ukrainiečių pasišaipymai, kad Chersono fronte išaugo čiužinių ir pripučiamų valčių paklausa – esą rusai neatlaikys ukrainiečių kontratakų ir jau planuoja bėgti per Dnieprą – taip pat yra Ukrainos gynėjų moralę keliantys ženklai, bet kartu juos gali skaityti ir rusai.\n\nŽinutės su gandais, versijomis šiais laikais labai lengvai pasiekia fronto linijas. Ir jei Ukrainos karinė vadovybė dar kartą davė griežtus nurodymus nefiksuoti, nepateikti jokių detalių apie vykdomą kontrpuolimą, tai rusai šių taisyklių teoriškai turėjo laikytis dar iki karo pradžios, kai buvo atimti mobilieji telefonai. Bet jų nesilaiko nei kariai, nei su jais keliaujantys Kremliaus propagandistai – televizijos kanalų reporteriai, tinklaraštininkai, kurie jau nesyk atskleidė rusų dalinių buvimo vietą.\n\nBet pastaruoju metu ir pamėgtuose rusų apžvalgininkų, tinklaraštininkų ir pačių karių socialinių tinklų kanaluose bei grupėse išties juntama tam tikra panika. Pavyzdžiui, ANNA news kanalo reporteris Aleksandras Charčenko savo „Telegram“ kanale skundėsi, kad padėtis Donbaso fronte, netoli Soledaro yra išties sunki ir, tikėtina, blogės.\n\nUkrainiečių pajėgos rotuojasi. Motyvuoti kariai atvyksta į pozicijas. Jei anksčiau galėjome kalbėti apie prastai parengtus rezervistus, tai dabar juos pakeitė NATO ginklais aprūpinti ir gerai parengti kariai. Jie pakeitė taktiką į agresyvios gynybos.\n\nNedidelės grupelės nebijo prisiartinti prie mūsų pozicijų ir bando užgrobti individualius taškus. Jie juda naktimis, naudoja sparno tipo bepiločius, kuriuos sunku pamušti“, – rašė A. Charčenko. Jo teigimu, suaktyvėjo ir ukrainiečių artilerija, kuri naudoja NATO šaudmenis, iš Vakarų gautus artilerijos radarus, kas rusų artileristų efektyvumą ir netgi išgyvenamumą mūšyje verčia abejotinu.\n\nŠiomis dienomis pavienes savigyras apie neva sunaikintus dešimtis ukrainiečių tankų ir šarvuočių, apie esą sustabdytą ir sutriuškintą Ukrainos kontrpuolimą keičia sodrūs prisipažinimai, kad ukrainiečių šarvuotosios smogiamosios grupės keliose vietose išties giliais pleištais pralaužė rusų gynybines linijas.\n\nMorning situation in Kherson according to Russians. pic.twitter.com/zqtWP5t8Oy — Aldin 🇧🇦 (@tinso_ww) September 1, 2022\n\n\n\nAišku, netrūksta ir raminimų, kad viskas, esą, toliau pagal planą, „vaikinai laikosi“, Ukrainos geležinį kumštį herojiškai stabdo rusų desantininkai ir specialiųjų pajėgų kariai.\n\nTačiau pastarųjų „Telegram“ kanaluose vaizdas visiškai priešingas – ukrainiečių puolimo neatlaikę rusai priversti trauktis, tai daro sumanesni arba išgyventi norintys daliniai, kurie netiki propagandinėmis pasakomis apie „didvyrišką kovą iki paskutinio šovinio“.\n\nDar daugiau, atvirųjų šaltinių duomenis medžiojantys rusai pastarosiomis dienomis lyg pagal komandą suskubo prašyti, maldauti ir reikalauti kuo daugiau vaizdo įrašų iš Chersono fronto: parodykite, kur yra ukrainiečių pajėgos, kokia jų sudėtis, ar jas lydi priešlėktuvinė gynyba.\n\n\n\nGebėjimus kariauti rodo iškalbingos detalės\n\nTai, kad iš fronto linijų pastaruoju metu vis dar pasirodo vaizdai, kuriuose užfiksuoti puolamąsias operacijas vykdantys ukrainiečių kariai, gali būti tiek prasprūdę reti kadrai, tiek tyčia Ukrainos karinės vadovybės atfiltruota medžiaga, kurioje sunku atpažinti vietoves. Užtat lengva atpažinti visai kitokias ukrainiečių nuotaikas bei karinę techniką, kuri, anot Kremliaus, jau turėjo būti sunaikinta.\n\nBe to, ne viename kare matytas vaizdas pasitvirtina ir šį kartą: savo šalį atsikovojančių pajėgų kontrpuolimas, kad ir kokias baimes dėl galimos žūties tai keltų, visada sukelia ir pozityvių emocijų – pagaliau judama į priekį, o ne atgal.\n\nUkrainian forces in Kherson Oblast, infantry moving with YPR-765 AIFVs, supported by T-72s. pic.twitter.com/TUUQN6ts8G — OSINTtechnical (@Osinttechnical) August 31, 2022\n\n\n\nO tai reiškia kelis dalykus. Pirmiausia vien tai, kad yra kuo pulti – didelių nuostolių patyrusi Ukrainos kariuomenė turi ir tankų, ir šarvuočių, kurių sulaukė iš sąjungininkų, toliau ypač sėkmingai naudoja artileriją. Netgi Ukrainos karo aviacija, kurią Rusija jau kelis kartus nurašė, kaip sunaikintą ir priskaičiavo daugiau numuštų orlaivių, nei iš viso prieš karą turėjo Ukraina, toliau skraido.\n\nO ukrainiečių šturmo lėktuvų Su-25 ar atakos sraigtasparnių M-18/Mi-24 pasirodymas yra tiek fizinė, tiek psichologinė parama – po pusmečio karo Ukrainos karinės oro pajėgos vis dar kaunasi, vis dar suduoda smūgius vienas didžiausių karinių oro pajėgų turinčios šalies armijai.\n\nLow level Ukrainian Su-25 operations in the east pic.twitter.com/50yiADy82P — OSINTtechnical (@Osinttechnical) August 23, 2022\n\nAntras dalykas yra ukrainiečių gebėjimai ir atvirkščiai – rusų negebėjimai kariauti su turimais pajėgumais. Rusijos karinės pajėgos iki šiol nesugeba efektyviai išnaudoti savo aviacijos – parama sausumos pajėgoms tėra sporadiška, o teroro bombardavimai didelio efekto nesukuria.\n\nTai, kad rusai desperatiškai mėgina išsiaiškinti ukrainiečių pajėgų judėjimą, dislokacijos vietas netgi ir atviruose šaltiniuose rodo ir dar vieną dalyką: kaip ir per ankstesnius karus rusų žvalgyba ypač šlubuoja.\n\nJau vien tai, kaip apsiriko rusų žvalgybininkai prieš karą indikuodami Rusijos pajėgų sėkmę ir vertindami ukrainiečių pasiryžimą, gebėjimą kautis bei turimas priemones tai daryti yra akivaizdžiausia Rusijos žvalgybos nesėkmė.\n\nBet net ir dabar, galimai atlikusi valymus vadovybėje, pasimokiusi iš klaidų ir įsigijusi bepiločių orlaivių iš Irano, Rusija, valstybė, kuri turi žvalgybinius orlaivius ir palydovus, nesugeba aptikti ukrainiečių sausumos pajėgų susitelkimo vietų, įvertinti jų judėjimo krypčių ir užkirsti kelio katastrofoms įvairiuose sektoriuose.\n\nKad ir kurioje grandinės dalyje ši ypač svarbi žvalgybinė informacija pasimeta – ar atliekant žvalgybą, ar ją interpretuojant, ar perduodant – ne taip jau ir svarbu.\n\nBet tai, kad operacinio saugumo taisykles vėl sugriežtinę ukrainiečiai vien tokiomis priemonėmis sukelia sąmyšį rusų gretose yra iškalbingiau ir vertingiau už Ukrainos pajėgų gebėjimus bei galimybes.\n\nNors tai, žinoma, taip pat yra svarbus trečiasis veiksnys Ukrainos kontrpuolimo metu.\n\nNet kai trūksta šaudmenų ir jų trūkumu ukrainiečiai skundžiasi partneriams Vakaruose, sumaniai naudojama artilerija ir salvinės ugnies sistemos HIMARS Ukrainos pajėgas pavertė viena efektyviausių, realų konvencinį karą kariauti gebančių kariuomenių Europoje.\n\nTwo Ukrainian M142 HIMARS firing a full salvo of 12 GMLRS rockets at russian targets.pic.twitter.com/GkuGArJjJi — Thomas C. Theiner (@noclador) August 31, 2022\n\n\n\nJei pavasarį buvo sunku įsivaizduoti, kad ukrainiečiai sugebės per trumpą laiką išmokti valdyti, prižiūrėti ir efektyviai naudoti bei išsaugoti tokias sistemas, kaip PzH2000, M777 ar HIMARS, tai rudens pradžioje ši karinė galia efektyviai naudojama visoje fronto linijoje.\n\n„Audros dykumoje“ pamokos Ukrainoje\n\nIr vėlgi – atrinkti vaizdai iš šaudymų yra ir psichologinių operacijų dalis, skirta tiek patiems ukrainiečiams, jų ūpui pakelti, tiek sąjungininkams, siekiant įtikinti juos, kad ukrainiečiai geba naudotis dovanomis, pastarųjų tereikia kuo daugiau, tiek rusams, kad matytų prieš ką kaunasi ir į ką įsivėlė.\n\nVisa tai vyksta ne šiaip paraleliai tęsiantis kovoms Donbase, aplink Chersoną, bet ir planuojant būsimas operacijas. Rusai, žinia, turi savų kozirių su naujai suformuota grupuote – 3-uoju armijos korpusu, į kurį sutelkė visą, ką turėjo geriausio ir naujausio.\n\nSvarstymai, kur mesti tokias pajėgas – ar užkamšyti ukrainiečių pramuštą skylę fronte, ar pradėti naują puolimą Kyjivo, kita strategine kryptimi, regis, sukelia ne vieną dilemą.\n\nIr ji primena daugiau nei trijų dešimtmečių senumo situaciją: 1990-siais Kuveitą okupavęs Irakas turėjo vieną didžiausių, kaip manyta, pajėgiausių pasaulio armijų.\n\nSadamas Husseinas gyrėsi galintis įveikti bet ką, grasino ir balistinėmis raketomis, ir tūkstančiais tankų, elitinėmis laikytomis Respublikos gvardijos pajėgomis. Prieš irakiečius JAV vadovaujama koalicija sutelkė pajėgas, kurios, nor sir skaitlingos, iš pirmo žvilgsnio neprilygo Irako armijai dydžiu.\n\nKaip ir Ukrainos okupuotų teritorijų atveju, taip ir užimto Kuveito vadavimo atveju prieš prasidedant operacijai „Audra dykumoje“ netrūko daug dvejonių dėl JAV vadovaujamų sąjungininkų galimybių. Buvo ir protestų, ir skeptikų balsų, kad JAV veliasi į dar vieną pražūtingą karą, kad neva bus antrasis Vietnamas, kur žus dešimtys tūkstančių amerikiečių.\n\nBet ko netrūko prieš Kuveito išvadavimo operaciją, tai kryptingos informacinės ir dezinformacijos kampanijos – irakiečiai sistemingai klaidinti taip pat, kaip ir naciai 1944-siais prieš sąjungininkų išsilaipinimą Normandijoje.\n\nJAV vadovaujamos koalicijos operacinio saugumo taisyklės buvo griežtos, cenzūra veikė efektyviai, o spėlioti irakiečius dėl būsimojo puolimo datos, laiko, krypčių ir kitų detalių privertę amerikiečiai galiausiai užklupo priešą pasimetusį, nepasiruošusį ir smogė ten, kur jis nesitikėjo.\n\n© Wikipedia Commons\n\nIki 100 dienų trukusios antskrydžių ir 100 valandų sausumos kampanijos, kaip ir Ukrainos atveju, netrūko kalbų, kada gi ir kur prasidės kontrpuolimas. Suprantama, skirtumai tarp šių konfliktų yra milžiniški – 1991-siais sąjungininkų pergalę ypač nulėmė įgytas pranašumas ore bei efektyvi antskrydžių kampaniją, pridariusi irakiečiams didžiausių nuostolių.\n\nKaras Ukrainoje daugiausiai vyksta sausumoje. Pavieniai susidūrimai jūroje, kad ir kokie sėkmingi ukrainiečiams bei antskrydžių kampanijos – tik su ribota taktine sėkme abejoms pusėms, nevaidina reikšmingesnio vaidmens.\n\nUkrainoje taip pat nėra tokių dykumų, nors šalies pietuose esančios dykros, ypač dešiniajame Dniepro krante šiek tiek ir primena mėgstamą, bet kartu ir sudėtingą reljefą šarvuotosioms pajėgoms – lygumos ir pavienės kalvos ar miesteliai lemia greitą judėjimą ir neretai – greitą žūtį, kai nėra jokios priedangos.\n\nSausumos operacijos – ar tai būtų riboto pobūdžio, ar platesnio kontrpuolimo dalis, jei yra gaubiamos efektyvia karo migla, rusams jau dabar kelia didelių problemų ir gali pažerti nemalonių staigmenų, kaip buvo karo pradžioje. Tačiau aiškesnis paveikslas pasimatys tik tada, kai jau bus įvykę reikšmingi poslinkiai į vieną ar kitą pusę, o būtent to dabar ir siekia Ukraina.",
    "Iziumo masinėje kapavietėje rasta daugiau kaip 440 kūnų": "JT vadovas po pokalbio su V.Putinu: taikos tikimybė „minimali“\n\nJungtinių Tautų vadovas trečiadienį po pokalbio telefonu su Rusijos prezidentu Vladimiru Putinu apgailestavo, kad taikos Ukrainoje perspektyvos šiuo metu yra „minimalios“.\n\nGeneralinis sekretorius Antonio Guterresas sakė, kad jis ir V.Putinas aptarė pastangas įveikti „kliūtis“, susijusias su Rusijos maisto produktų ir trąšų eksportu, tačiau perspėjo, jog būtų „naivu“ manyti, kad padaryta pakankama pažanga siekiant greitai užbaigti Rusijos vasario pabaigoje pradėtą karą Ukrainoje.\n\n„Jaučiu, kad iki taikos mums dar toli. Meluočiau, jei sakyčiau, kad ji galima artimiausiu metu“, – spaudos konferencijoje sakė A.Guterresas.\n\n„Neturiu jokių iliuzijų; šiuo metu taikos susitarimo tikimybė yra minimali“, – sakė jis ir pažymėjo, kad „nematyti“ net ugnies nutraukimo.\n\nNors jo karo vertinimai buvo niūrūs, A.Guterresas pabrėžė palaikantis ryšius su abiem šalimis ir išreiškė viltį, kad „vieną dieną bus galima pereiti prie aukštesnio lygio diskusijų“.\n\nTuo tarpu tęsiamos derybos dėl Rusijos eksporto.\n\nA.Guterresas sakė, kad anksčiau trečiadienį kalbėjosi su V.Putinu ir kad jie aptarė eksporto iniciatyvą, „jos pratęsimą bei galimą išplėtimą“.\n\nLiepos mėnesį tarpininkaujant Jungtinėms Tautoms ir Turkijai buvo sudarytas dviejų dalių susitarimas, numatantis tiek dėl karo sustabdytą Ukrainos grūdų eksportą, tiek Rusijos maisto produktų ir trąšų eksportą. Susitarimo terminas – 120 dienų.\n\nNors iš Ukrainos leista išvežti apie tris milijonus tonų grūdų, Rusija teigia, kad jos maisto produktų ir trąšų eksportui toliau kenkia Vakarų sankcijos dėl jos karinių veiksmų.\n\n„Iš Rusijos eksportuojama šiek tiek maisto produktų ir trąšų, tačiau daug mažiau, nei pageidautina ir reikia“, – sakė A.Guterresas ir pridūrė, kad svarstoma galimybė eksportuoti rusišką amoniaką per Juodąją jūrą.\n\nAmoniako – svarbios trąšų sudedamosios dalies – gamybai reikalingi iš oro paimamas azotas ir iš gamtinių dujų gaunamas vandenilis.\n\nKeletas Europos trąšų gamintojų sustabdė amoniako gamybą dėl sparčiai kylančių dujų kainų.\n\nA.Guterresas įspėjo, kad trąšų krizė pasiekė „dramatišką“ lygį, ir pakartojo savo nuogąstavimus, kad kitais metais pasaulyje gali trūkti maisto.\n\nJis taip pat sakė, kad su V.Putinu kalbėjosi apie karo belaisvius ir Ukrainos Zaporižios atominės elektrinės būklę."
}