{
    "G. Nausėda priėmė Izraelio, Salvadoro ir Zimbabvės ambasadorių skiriamuosius raštus": "Kaip pranešė Prezidentūra, šalies vadovas susitikime su Lietuvai akredituota Izraelio ambasadore pasidžiaugė stiprėjančiais Lietuvos ir Izraelio santykiais.\n\nJiedu taip pat aptarė dvišalių ryšių potencialą, ypatingą dėmesį skirdami inovacijų, švietimo ir turizmo sritims, taip pat bendradarbiavimą karinės ir gynybos pramonėje. Prezidentas pažymėjo puikų bendradarbiavimą tarptautinėse organizacijose ir Lietuvos paramą glaudesniam ES ir Izraelio dialogui.\n\nG. Nausėda susitikime su Lietuvai akredituota Salvadoro ambasadore pažymėjo daugiašalio bendradarbiavimo svarbą, ypač siekiant išsaugoti tarptautinėmis taisyklėmis pagrįstą tvarką.\n\nSusitikime aptarti Lietuvos ir Salvadoro, ES ir Lotynų Amerikos santykiai, pabrėžtas rezultatyvus bendradarbiavimas tarptautinėse organizacijose.\n\nPrezidentas taip pat pasveikino akredituotą Zimbabvės ambasadorę, tapus pirmąja šios šalies ambasadore Lietuvai.\n\nSusitikime aptarti dvišaliai santykiai, ekonominio ir prekybinio bendradarbiavimo skatinimo galimybės, bendradarbiavimas tarptautinėse organizacijose. G. Nausėda pabrėžė, kad ES ir Afrikos Sąjungos viršūnių susitikime priimti sprendimai taip pat prisidės prie dvišalių santykių plėtros.",
    "Politologas: Elžbietos II mirtis gali žymėti didžiulius pokyčius ir Tautų Sandraugoje": "Ketvirtadienio vakare pasaulį apskriejus žiniai apie Jungtinės Karalystės monarchės Elžbietos II mirtį, baigėsi dešimtmečius trukusi epocha. Karalienė simboliškai valdė ne tik Tačiau Elžbieta II oficialiai buvo ne vien Jungtinės Karalystės, bet ir dar 14 šalių, o sostą perėmus Karoliui III, jose jau atsiranda balsų, raginančių jas pertvarkyti į respublikas. Apie tai, kaip gali susiklostyti situacija Tautų Sandraugoje, LRT TELEVIZIJOS laidoje „Svarbi valanda“ – Vilniaus universiteto Tarptautinių santykių ir politikos mokslų instituto (VU TPSMI) docentas Liutauras Gudžinskas.\n\nL. Gudžinskas pažymi, kad Jungtinėje Karalystėje jaunų žmonių skeptiškas nusiteikimas monarchijos atžvilgiu yra gana nemažas, tačiau artimiausiu metu valstybinės santvarkos klausimas Jungtinėje Karalystėje neturėtų būti keliamas.\n\nElžbieta II / AP nuotr.\n\n„Dabartiniu metu manau, kad jų nebus. Manau, kad Didžiojoje Britanijoje šiuo metu yra daug kitų klausimų, ar tai būtų ekonominė krizė, Škotijos klausimas, santykiai su Europos Sąjunga, karas Ukrainoje. Tad tokiame kontekste kelti dar ir konstitucinės pertvarkos klausimą būtų nelabai protinga ir pagrindinės politinės partijos to nesiruošia daryti“, – tikina docentas.\n\nTačiau pasak pašnekovo, monarchijos institucija gali susivyruoti kitose Sandraugos šalyse, kuriose britų monarchas yra valstybės galva. Nors jis ir nemano, kad po Elžbietos II mirties Sandrauga galėtų sugriūti, tačiau pažymi, kad Jungtinės Karalystės įtaka joje gali menkti.\n\nAustralija / AP nuotr.\n\n„Respublikoniškos partijos dažnai pabrėždavo, kad jie kalba apie pertvarką po karalienės mirties, suprasdami, kad ši karalienė yra tikrai populiari, o jos sūnus ne toks“, – pabrėžia L. Gudžinskas.\n\nLRT.lt primena, kad šiuo metu Tautų Sandraugai priklauso 56 nepriklausomos valstybės, o 15 iš jų yra konstitucinės monarchijos, kurioms simboliškai vadovauja britų monarchas. Nuo pat oficialaus Sandraugos įsteigimo 1926-aisiais, iš Sandraugos pasitraukė dvi šalys – Airija ir Zimbabvė, o kelios šalys nusprendė tapti respublikomis – paskutinis tai padarė Barbadosas 2021-aisiais.\n\nVisą pokalbį žiūrėkite vaizdo įraše."
}