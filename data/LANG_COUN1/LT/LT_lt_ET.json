{
    "Pasiuntinys prie JT Ženevoje: Etiopija atmeta ataskaitą dėl žmogaus teisių": "Etiopijos pasiuntinys prie Jungtinių Tautų Ženevoje antradienį atmetė JT tyrėjų ataskaitą, kurioje Adis Abeba kaltinama galimais nusikaltimais žmoniškumui Tigrėjuje, įskaitant bado kaip karo ginklo naudojimą.\n\n„Nėra nė vieno įrodymo, kad Etiopijos vyriausybė humanitarinę pagalbą naudojo kaip karo priemonę“, – naujienų agentūrai AFP sakė Etiopijos nuolatinis atstovas prie JT Ženevoje ambasadorius Zenebe Kebede.\n\nJT tyrėjai pirmadienį pareiškė, kad rado įrodymų, jog nuo 2020 metų lapkričio, kai šiauriniame Tigrėjaus regione prasidėjo kovos, visos pusės įvykdė daugybę pažeidimų.\n\nJT ekspertai atkreipia dėmesį į sudėtingą padėtį Tigrėjuje, kur vyriausybė ir jos sąjungininkai daugiau nei metus neleidžia maždaug 6 mln. žmonių naudotis pagrindinėmis paslaugomis, įskaitant internetą ir bankininkystę, ir kur dėl griežtų humanitarinės pagalbos prieinamumo apribojimų 90 proc. gyventojų labai reikia pagalbos.\n\nEtiopijos ir Tigrėjaus krizė / AP nuotr.\n\nTigrėjaus liaudies išlaisvinimo fronto (TPLF) atstovas Getachew Reda AFP komentuodamas šią ataskaitą pareiškė, kad Tigrėjaus valdžia „visada tvirtino“, jog Etiopijos vyriausybė yra atsakinga už nusikaltimus žmoniškumui šiame regione.",
    "Popiežius minėjo Ukrainą, Etiopiją ir Mozambike nužudytą vienuolę": "Rugsėjo 11 d. susitikime popiežius Pranciškus, kaip beveik visuose viešuose susitikimuose, nepraleido progos paminėti Ukrainą. Jis informavo, kad į karo siaubiamą kraštą vėl vyksta kardinolas Konradas Krajewskis. Popiežius pasveikino etiopus su švente ir minėjo seserį kombonietę Maria de Coppi, kuri buvo nužudyta Mozambike.\n\n„Toliau melskimės už Ukrainos žmones, kad Viešpats suteiktų jiems paguodos ir vilties“, – sakė popiežius. Jis pridūrė, kad kardinolas Konradas Krajewskis vėl vyksta į Ukrainą, kur aplankys įvairias bendruomenes, kad konkrečiu ir apčiuopiamu būdu parodytų popiežiaus ir Bažnyčios artumą.\n\nGalima priminti, kad kardinolas K. Krajewskis jau kelis kartus lankėsi Ukrainoje, perdavė ukrainiečiams Romoje surinktus daiktus bei aukas, įskaitant popiežiaus auką ir Šventojo Sosto dovanotus greitosios pagalbos automobilius.\n\n*\n\nPopiežius sekmadienio vidudienio maldos dalyviams taip pat kalbėjo apie prieš keletą dienų per užpuolimą nužudytą seserį Maria de Coppi, misionierę kombonietę, kuri Mozambike praleido beveik 60 metų ir su didele meile tarnavo šio krašto žmonėms. „Tegul jos liudijimas suteikia jėgų ir drąsos krikščionims ir visiems Mozambiko žmonėms“, – pasakė Pranciškus.\n\n*\n\nJis kreipėsi ir į Etiopijos žmones, kurie šiuo metu išgyvena ne pačius geriausius laikus. Popiežius paminėjo, kad sekmadienį etiopai švenčia Naujuosius metus pagal savo kalendorių ir ta proga palinkėjo kiekvienai šeimai bei visai tautai taikos bei susitaikinimo dovanų.\n\nPaminėjęs dar kelias piligrimų ir maldininkų grupeles Šv. Petro aikštėje ir pamojavęs joms, Šv. Petro aikštėje, popiežius Pranciškus atsisveikino įprastu palinkėjimu ir prašymu:\n\n„Linkiu jums gero sekmadienio. Nepamirškite melstis už mane. Gerų pietų ir iki pasimatymo!“ (RK/ Vatican News)",
    "Skaitmeninis gyvenimo kokybės indeksas: Lietuva aplenkė kitas Baltijos šalis, pagal kibernetinį saugumą tapo 2 pasaulyje": "„Skaitmeninio gyvenimo kokybės indeksas (angl. Digital Quality of Life Index, DQL) sudaromas jau ketvirtus metus iš eilės ir kasmet sulaukia didelio pasaulio žiniasklaidos ir technologijų ekspertų dėmesio. Šiemet išplėtėme indekso imtį ir ištyrėme situaciją 117 šalių. Kaip ir visuomet, siekdami nusakyti skaitmeninio gyvenimo kokybę atsižvelgėme į penkias pagrindines kategorijas: interneto įperkamumą, interneto kokybę, e. infrastruktūrą, kibernetinį saugumą ir e. valdžios paslaugas“, – pasakoja Agneška Šablovskaja, tyrimą atlikusios kompanijos „Surfshark“ vyriausioji tyrėja.\n\nLietuva – tarp pasaulio lyderių\n\n„DQL“ indekse Lietuva šiemet užėmė 11-ą vietą pasaulyje (indeksas siekia 0,66 punkto), aplenkdama gerokai didesnes Europos valstybes – Ispaniją, Norvegiją, Italiją ir kitas. Už nugaros Lietuva paliko ir Jungtines Amerikos Valstijas, Singapūrą bei Okeanijos lyderę Naująją Zelandiją.\n\nLietuva šiemet viena ryškiausių lyderių ir kibernetinio saugumo kategorijoje, kur užėmė antrą vietą pasaulyje, iš karto po Graikijos.\n\n„Kibernetinis saugumas iš tiesų yra ta sritis, kurioje Lietuvos potencialas pirmauti yra didžiausias. Ypač matant, kad situacija šiemet šioje srityje pirmaujančioje Graikijoje nepagerėjo nuo pernai metų – 2021 ir 2022 metų nacionalinis kibernetinio saugumo indeksas čia siekia 96,1. Tuo tarpu Lietuvoje šis indeksas augo nuo 88,3 (2021 m.) iki 93,5 (2022 m.). Jei kibernetinio saugumo srityje palaikysime tą patį augimo tempą, kitais metais tikrai galime atsidurti pirmoje vietoje“, – 15min komentavo Paulius Udra, „Surfshark“ viešųjų ryšių atstovas.\n\nBe to, internetas Lietuvoje vienas įperkamiausių planetoje – šioje srityje šalis užėmė 8-ąją vietą. Tiesa, pernai čia buvome penkti, tačiau brangstančio šviesolaidžio tendencija ryški visame pasaulyje.\n\nLietuva indekse geriausiai pasirodė ir tarp Baltijos šalių, nepaisant to, kad jos taip pat demonstruoja aukštesnį rezultatą nei pernai. Šiemet Estija atsidūrė 14-oje vietoje, o Latvija liko 33-oje. Pastarąją Lietuva lenkia visose penkiose indekso kategorijose, o nuo Estijos atsilieka tik e.infrastruktūros ir e.valdžios paslaugų srityse.\n\nStinga interneto kokybės\n\nLietuva iš penkių indekso kategorijų prasčiausią poziciją užima interneto kokybės srityje – čia liko 37-a, nors ir pakilo šešiomis vietomis aukščiau lyginant su praėjusiais metais. Lietuvai rodiklius čia reikėtų gerinti net 40 proc., jei ši norėtų pasivyti šioje srityje lyderiaujančią Čilę.\n\nLietuvą interneto kokybės indekse lenkia ir Latvija, užimanti 29-ą vietą, tuo tarpu Estija liko žemiausiai – 47-a. Lietuvos interneto kokybės rodikliui šiemet didžiausią įtaką darė palyginti lėtas progresas didinant interneto, ir ypač mobilaus, greitį. Pavyzdžiui, šioje srityje pirmaujanti Portugalija interneto greitį didino vidutiniškai 10 Mbps kas mėnesį, kai Lietuvoje ši vertė 10 kartų mažesnė.\n\nĮdiegus 5G kartos ryšį, šioje srityje galėtume tikėtis aplenkti šiemet čia pirmaujančius Jungtinius Arabų Emyratus.\n\nP.Udros teigimu, 5G ryšio įvedimas be jokios abejonės turės įtakos Lietuvos indeksui: „Įdiegus 5G kartos ryšį, šioje srityje galėtume tikėtis aplenkti šiemet čia pirmaujančius Jungtinius Arabų Emyratus, kur vidutinis mobilaus interneto duomenų parsisiuntimo greitis siekia 248Mbps.“\n\nJeigu Jungtinius Arabų Emyratus šioje srityje būtume aplenkę šiemet, iš karto būtume atsidūrę 5 vietoje bendroje indekso lentelėje.\n\nE.valdžios paslaugų kategorijoje Lietuva šiemet nukrito viena pozicija žemiau ir liko 24-a, e. infrastruktūros srityje išliko 26-oje vietoje.\n\nPasaulyje lyderiauja Izraelis\n\nPirmąją vietą pasauliniame „DQL“ reitinge užima Izraelis. Po jo pasaulinėje lentelėje rikiuojasi dvejus metus iš eilės pirma buvusi Danija, Vokietija, Prancūzija ir Švedija. Penkias žemiausias vietas užėmė Kamerūnas, Mozambikas, Etiopija, Jemenas ir paskutinėje vietoje likusi Kongo Demokratinė Respublika.\n\nRegioniniu požiūriu JAV lyderiauja Šiaurės Amerikoje, tarp Afrikos šalių Pietų Afrikos gyventojai džiaugiasi aukščiausia skaitmeninio gyvenimo kokybe, o Naujoji Zelandija pirmauja Okeanijoje, lenkdama Australiją.\n\nInternetas pasaulyje vis mažiau įperkamas\n\n„Surfshark“ tyrimas atskleidė, kad antrus metus iš eilės visame pasaulyje namų internetas (angl. fixed broadband) ryšys tampa vis mažiau įperkamas – žmonės turi dirbti 6 minutėmis daugiau, kad galėtų sau leisti pigiausio plačiajuosčio interneto paketą. Lietuvoje tokį paketą žmonės gali įsigyti dirbę vidutiniškai 37 minutes, kai tokiose šalyse kaip Dramblio Kaulo Krantas ar Uganda tas žmonėms užtrunka net dvi savaites.\n\nLietuvoje gerokai įperkamesnis mobilusis internetas, nepaisant to, kad pigiausiam jo paketui įsigyti turime dirbti kiek daugiau nei pernai – 2 minutes ir 41 sekundę.\n\nTyrimo metu taip pat pastebėta, kad visose šalyse investicijos į elektroninę infrastruktūrą ir elektronines valdžios paslaugas labiausiai prisideda prie žmonių skaitmeninės gerovės.\n\n„Jau ne pirmus metus tyrimo duomenys rodo, jog šalies bendrojo vidaus produkto dydis, nusakantis ekonominį valstybės išsivystymo lygį, nebūtinai reiškia didesnes investicijas į e. infrastruktūrą ir geresnę skaitmeninio gyvenimo kokybę. Vadinasi, ją gerinti padeda dėmesys šiai sričiai ir savalaikės investicijos“, – aiškina „Surfshark“ tyrėja A. Šablovskaja.",
    "„Deimantinės lygos“ finalai: N.Lylesas pagerino U.Bolto rekordą, A.Duplantis šoko daugiau nei 6 m": "Ciuriche (Šveicarija) ketvirtadienį nusileido 2022 m. „Deimantinės lygos“ lengvosios atletikos varžybų sezono uždanga. Antrąją finalų dieną paaiškėjo net 26 rungčių čempionai.\n\nVyrų 200 m bėgime amerikietis Noah Lylesas finišavo per 19.52 sek. Jis pagerino dar 2012 m. jamaikiečio Usaino Bolto pasiektą varžybų rekordą (19.66). N.Lylesui nesutrukdė net ir priešpriešinis vėjas (-0,6 m/s). Visus varžovus amerikietis aplenkė bent 0.5 sek.\n\n📍Zürich Diamond League Final💎🇨🇭\n\n\n\nMENS 200m FINAL\n\n\n\n🥇19.52 🇺🇸Noah Lyles (MR)\n\n🥈20.02🇨🇦Aaron Brown (SB)\n\n🥉20.02🇩🇴Alexander Ogando\n\n\n\nWind: -0.6 pic.twitter.com/3dvy0Sod5b — 🫥.jay (@tajaihmarson) September 8, 2022\n\n19.52s!!🔥🔥\n\n\n\nNoah Lyles 🇺🇲 won the men's 200m at the Zurich Diamond League final in a Meet Record of 19.52s (-0.6), breaking the previous held by Usain Bolt.\n\nAaron Brown 🇨🇦 was 2nd in 20.02s, same as Alexander Ogando 🇩🇴 in 3rd. pic.twitter.com/DWWOCDbPR6 — Track & Field Gazette (@Track_Gazette) September 8, 2022\n\nN.Lyleso šiemet pasiektas karjeros rekordas – 19.31 sek. Amerikietis yra trečias greičiausias 200 m rungties bėgikas per visą istoriją. Geresnius rezultatus yra pasiekę tik jamaikiečiai U.Boltas (19.19) bei Yohanas Blake‘as (19.26).\n\nVaržybų rekordą pagerino ir geriausias visų laikų šuolininkas su kartimi Armandas Duplantis. Jis antru bandymu įveikė 6,07 m aukštį ir 1 cm pagerino paties pernai pasiektą rekordą. A.Duplantis nusprendė nesikėsinti į savo paties šiemet pasiektą pasaulio rekordą, kuris yra net 6,21 m. Puikiai pasirodė ir antrą vietą užėmęs bei Norvegijos rekordą pakartojęs Sondre Guttormsenas (5,86 m).\n\nNetikėtai baigėsi vyrų trišuolio rungtis. Favoritais vadinti sezono lyderis Portugalijos atstovas Pedro Pichardo (17,63 m) ir kubietis Jordanas Alejandro Diazas Fortunas (17,60) į priekį praleido karjeros rekordą pagerinusį kubietį Andy Diazą Hernandezą (17,70), kuriam pergalingu tapo jau pirmasis bandymas.\n\nMoterų 400 m bėgime sužibėjo Marileidy Paulino iš Dominikos Respublikos. Ji finišavo per 48.99 sek., beveik sekunde aplenkė visas varžoves ir pasiekė šalies rekordą. Tuo pačiu M.Paulino pasiekė geriausią sezono rezultatą pasaulyje, pranokdama Bahamų atstovės Shaunae Miller-Uibo (49.11) pasiekimą.\n\nGeriausią sezono rezultatą pasaulyje pasiekė ir norvegas Jakobas Ingebrigtsenas. Jis vyrų 1500 m bėgimą laimėjo finišuodamas per 3 min. 29.02 sek. Sau priklausiusį sezono rekordą norvegas pagerino 0.03 sek.\n\nPrestižinę moterų 100 m bėgimo rungtį laimėjo jamaikietė Shelly-Ann Fraser-Pryce. Sprinto legenda finišavo per 10.65 sek. ir pakartojo pernai tautietės Elaine Thompson-Herah pasiektą varžybų rekordą. Analogišką vyrų rungtį laimėjo amerikietis Trayvonas Bromellas (9.94), aplenkęs vieną greičiausių visų laikų žmonių Y.Blake‘ą (10.05).\n\nGeriausią sezono rezultatą pasaulyje pasiekė Emmanuelis Kipkurui Koriras iš Kenijos, 800 m nubėgęs per 1 min. 43.26 sek.\n\nKitų ketvirtadienio įskaitinių rungčių čempionai:\n\nMoterys, trišuolis. Yulimar Rojas (Venesuela) 15,28 m.\n\nMoterys, šuolis į aukštį. Jaroslava Mahučich (Ukraina) 2,03 m.\n\nVyrai, disko metimas. Kristjanas Čehas (Slovėnija) 67,10 m.\n\nMoterys, disko metimas. Valarie Allman (JAV) 67,77 m.\n\nVyrai, 400 m bėgimas. Kirani Jamesas (Grenada) 44.26 sek.\n\nMoterys, 100 m barjerinis bėgimas. Tobi Amusan (Nigerija) 12.29 sek. – varžybų rekordas.\n\nMoterys, 3000 m kliūtinis bėgimas. Werkuha Getachew (Etiopija) 9:03.57 min.\n\nVyrai, 110 m barjerinis bėgimas. Grantas Holloway (JAV) 13.02 sek.\n\nMoterys, 1500 m bėgimas. Faith Kipyegon (Kenija) 4:00.44 min.\n\nVyrai, šuolis į tolį. Miltiadis Tentoglou (Graikija) 8,42 m.\n\nMoterys, šuolis į tolį. Ivana Vuleta (Serbija) 6,97 m.\n\nVyrai, ieties metimas. Neerajas Chopra (Indija) 88,44 m.\n\nMoterys, ieties metimas. Kara Winger (JAV) 64,98 m.\n\nVyrai, 3000 m kliūtinis bėgimas. Soufiane El Bakkali (Marokas) 8:07.67 min.\n\nMoterys, 400 m barjerinis bėgimas. Femke Bol (Nyderlandai) 53.03 sek.\n\nVyrai, 400 m barjerinis bėgimas. Alisonas dos Santosas (Brazilija) 46.98 sek.\n\nMoterys, 800 m bėgimas. Mary Moraa (Kenija) 1:57.63 min.\n\nMoterys, 200 m bėgimas. Shericka Jackson (Jamaika) 21.80 sek."
}