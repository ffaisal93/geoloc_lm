{
    "Meksiką vėl supurtė galingas žemės drebėjimas": "Požeminis smūgis įvyko praėjus kelioms dienoms po galingo drebėjimo, per kurį žuvo mažiausiai du žmonės.\n\n6,9 balo žemės drebėjimo epicentras buvo netoli Ramiojo vandenyno pakrantės, už 84 km į pietus nuo Koalkomano vakarinėje Mičoakano valstijoje, pranešė nacionalinė seismologijos agentūra.\n\nJAV geologijos tarnybos (USGS) vertinimu, požeminis smūgis buvo 6,8 balo stiprumo.\n\nPirmadienį Mičoakaną sukrėtė galingas 7,7 balo žemės drebėjimas, kuris apgadino kelis tūkstančius pastatų ir sukėlė paniką už kelių šimtų kilometrų nuo epicentro esančiame Meksike.\n\nVėliausias žemės drebėjimas 1 val. 16 min. vietos (9 val. 16 min. Lietuvos) laiku sostinėje privertė žmones evakuotis iš namų. Kai kurie iš jų vis dar vilkėjo pižamomis ir kartu vedėsi savo šunis.\n\nMeksiko merė Claudia Sheinbaum sakė, kad virš miesto praskrido institucijų sraigtasparniai ir kad pirminių pranešimų apie sugriovimus negauta.\n\n„Kol kas po žemės drebėjimo mieste žalos nėra“, – rašė ji tviteryje.\n\nNacionalinės seismologijos agentūros duomenimis, drebėjimas įvyko 12 km gylyje, o USGS skelbia, kad jo hipocentras buvo 24 km gylyje, maždaug už 410 km nuo Meksiko.\n\nPirmadienio žemės drebėjimas įvyko praėjus mažiau nei valandai po to, kai milijonai žmonių Meksikoje dalyvavo ekstremalių situacijų pratybose, skirtose dviejų ankstesnių nelaimių, įvykusių 1985 ir 2017 metais, metinėms.\n\n1985 metų rugsėjo 19 dieną per 8,1 balo žemės drebėjimą žuvo daugiau kaip 10 tūkst. žmonių ir buvo sugriauta šimtai pastatų.\n\n2017 metais per šio žemės drebėjimo metines 7,1 balo smūgis nusinešė apie 370 gyvybių, daugiausia sostinėje.",
    "Meksika: kodėl Lietuvos įžymybėms čia atostogauti buvo garbės ir prestižo reikalas?": "Esu ne kartą girdėjęs keistuolių pasisakymus, kad, neva, kaip mums pasisekė, jog gyvename Lietuvoje ir galime patirti visų keturių metų laikų teikiamus džiaugsmus. Aš, tiesą sakant, didžiausią džiaugsmą patiriu tik vasarą ir pageidauju, kad Lietuvoje ji būtų amžinai. Galėčiau eiti į kompromisą ir į amžinos vasaros gėrį įsileisti nebent tik žiemišką gruodį, kai visuomenėje tvyro malonus Kalėdų laukimas. Tačiau išaušus sausio pirmajai norėčiau, kad tuoj pat grįžtų vasara.\n\nVasara baigiasi tik tiems, kas neturi pinigų.\n\nDar vienas, labiau pižoniškas posakis yra, kad vasara baigiasi tik tiems, kas neturi pinigų. Kad ir koks diskriminuojantis šis posakis būtų, jis yra visiškai teisingas. Ypač dabar, kai daugeliui susiformavo pandemijos sąlygota reali galimybė dirbti iš namų, taigi ir iš bet kurios pasaulio vietos.\n\nArgi nenuostabu – baigiasi vasara, sėdi į lėktuvą, skrendi į šiltus kraštus ir dirbi iš ten? Skamba puikiai, bet, kur tu skrisi, kai neturi lėšų kelių mėnesiui buvimui užsieniuose? Taip bedūsaudamas ir atsėdi tuos šaltus mėnesius Lietuvoje.\n\nVaido Mikaičio nuotr. / Kelionė į Meksiką\n\nGalima nebent pasiguosti, jog lėšų tikrai netrūksta bent jau poros savaičių atostogoms. Dabar, šąlant orams, yra pats metas pagalvoti, kur skrisime ateinančią žiemą. Aš čia esu tam, kad padėčiau jums apsispręsti.\n\nTarp lietuviškų įžymybių atostogauti šioje šalyje buvo garbės ir prestižo reikalas.\n\nŠiandien pakalbėsime apie šalį, į kurią praeitą žiemą metėsi daugybė pandemijos išvargintų vasaros mylėtojų iš viso pasaulio, taip pat ir iš Lietuvos. Tarop lietuviškų įžymybių atostogauti šioje šalyje buvo garbės ir prestižo reikalas. Neatostogavę Meksikoje galėjo patys išsibraukti iš įtakingiausiųjų sąrašo. Manau, jau supratote apie kurią šalį kalbu. Tai yra Meksika.",
    "JAV pakvietė Meksiką prisijungti prie ambicingų puslaidininkių sektoriaus plėtros planų": "JAV valstybės sekretoriui Antony Blinkenui viešint Meksikoje aukšto lygio ekonomikos derybų, abiejų šalių pareigūnai „atidėjo į šalį“ prekybos įtampą, sukeltą Meksikos prezidento Andreso Manuelio Lopezo Obradoro energetikos politikos, ir sutelkė dėmesį į galimą bendradarbiavimo mikroschemų ir kitų technologijų srityje naudą.\n\nLustų ir mokslo įstatyme, kurį praėjusį mėnesį pasirašė JAV prezidentas Joe Bidenas, numatyta skirti maždaug 52 mlrd. JAV dolerių mikroschemų gamybai skatinti.\n\n„Dabar Kinijoje ir Taivane puslaidininkių bandymų, pakavimo ir surinkimo pramonė yra verta 60 mlrd. JAV dolerių. Šiaurės Amerikoje ši pramonė siekia vos 3 mlrd. JAV dolerių“, – pažymėjo JAV prekybos sekretorė Gina Raimondo, kelionėje lydėjusi A.Blinkeną.\n\n„Taigi mes tikrai labai džiaugiamės galimybėmis kurti darbo vietas Meksikoje ir Jungtinėse Valstijose“, – pridūrė ji.\n\n„Meksika turi galimybę ne tik sukurti gamybos vietas, bet dalyvauti bandymuose, pakavime ir surinkime“, – žurnalistams kalbėjo G.Raimondo.\n\nMeksikos užsienio reikalų ministras Marcelo Ebrardas pasveikino JAV pasiūlymą bendradarbiauti puslaidininkių srityje kaip „labai dosnų“.\n\nAbi pusės laikėsi taikinamojo tono, kai buvo paklaustas apie A.M.Lopezo Obradoro pastangas, susijusias su energetikos reforma, kuriai priešinasi JAV ir Kanada.\n\nVašingtonas liepą pateikė oficialų skundą prieš Meksiką pagal Šiaurės Amerikos laisvosios prekybos susitarimą, pareikšdamas, kad jos energetikos politika diskriminuoja JAV įmones.\n\n„Ginčų sprendimas pagal tarptautinius susitarimus yra įprasta prekybos santykių dalis net tarp artimiausių partnerių“, – pažymėjo A.Blinkenas.\n\n„Visu greičiu judame į priekį toliau integruodami savo ekonomikas ir kurdami konkurencingiausią regioną pasaulyje. Ir tai darome plėtodami tiekimo grandines, stiprindami bendradarbiavimą, kartu kurdami švarios energijos ekonomiką, dirbdami puslaidininkių srityje ir taip toliau“, – pridūrė jis.",
    "Mafijų miestai Meksikoje: čia telkiasi narkotikų karteliai ir prekeiviai žmonių organais": "Nežinau, kaip jūs, bet aš jau planuoju, kur skrisiu pasišildyti ateinančią žiemą. Turiu porą šiokių tokių variantų, kurie, tikiuosi, išsipildys kaip planuoti. Šįkart tarp jų nėra pernykštės viso pasaulio atostogautojų čempionės Meksikos. Kodėl? Nes joje labai smagiai paatostogavome pernai. Negali juk kasmet vykti ten pat, kad ir kaip smagu būtų. Be to, pernai nežinojome, kad Meksikoje reikia būti budresniems nei buvome mes.\n\nVaido Mikaičio nuotr. / Kelionė Meksikoje\n\nJaučiu, pamenate, kad praeitoje dalyje pasakojau, jog Meksika tikrai nėra laikoma saugia šalimi. Tada aprašiau visokius nemalonius nutikimus, nutikusius turistams. Tačiau taip pat ir raminau, sakydamas, jog blogiausia, kas gali nutikti standartiniams, o ne netinkamose vietose besišlaistantiems keliautojams, yra tiesiog apvogimas. O tai gali nutikti bet kurioje pasaulio vietovėje. Be to, sakiau, kad vietiniai dažniausiai yra geranoriški turistui. Ištikus bėdai, greičiausiai, padės, kuo gali.\n\nNet ir policiją iškvies, jei tik paprašysite, nors ir siūlys to nedaryti, nes policija, anot jų, niekuo nepadės. Policininkai nėra moralūs žmonės, akcentuoja vietiniai. Anot jų, iškvietę policiją dėl tokių smulkių bėdų kaip vagystė, tik sugaišite laiką, nes niekas jūsų daiktų neieškos ir geriausiu atveju gausite popiergalį, liudijantį, kad, galimai, buvote apvogti. Žodžiu, Meksikos policijos apibūdinimas visiškai atitinka trečiojo pasaulio šalių apibrėžimus.\n\nJūsų telefonas, pinigai ar kitos netektys juos sujaudins tiek, kiek utėlę jaudina jūsų galvos odos jausmai.\n\nKodėl taip yra? Manau, atspėti nebus sunku. Daugybė policijos darbuotojų yra korumpuoti ir, tikėtina, grobį dalijasi su vagimi, tad jūsų telefonas, pinigai ar kitos netektys juos sujaudins tiek, kiek utėlę jaudina jūsų galvos odos jausmai. Taip yra, nes policininkų atlyginimai yra juokingai maži, kas ir skatina juos piktnaudžiauti savo tarnybine padėtimi. Tai sisteminė ir daugybė metų nesprendžiama Meksikos problema.",
    "Lietuvis įvertino saugumą Meksikoje: nenuostabu, kad Kankuno paplūdimiuose vaikšto ginkluoti kariai": "Spėju, jau supratote, kad jei saugumo aprašymui paskiriama didžioji teksto dalis, tai reiškia, jog su juo nėra viskas gerai. Kitaip juk užtektų vieno sakinio, tokio kaip „Meksika saugi“, argi ne? Deja, vieno sakinio čia neužteks – Meksika toli gražu nėra ir niekada nebuvo saugi šalis.\n\nČia pirmiausia ateina mintis apie narkotikų kartelių karus. Tada prisimeni visus matytus filmus ar serialus apie Meksiką (normalius, ne muilo operas) ir akyse susiformuoja vaizdas apie besišaudančias narkotikų banditų gaujas, kokainą ir kaip lapai nuo nusikaltėlių šūvių krentančius atsitiktinius praeivius.\n\nVaido Mikaičio nuotr./Vaido Mikaičio kelionės akimirkos Meksikoje\n\nTuomet pagalvoji, kad tai turbūt yra tik meninė išmonė ir tikrovėje toli gražu taip nėra. Iš tiesų, yra. Netgi dar baisiau. Vienintelis džiaugsmas yra tai, jog dažniausiai visi baisūs reikalai atostogautojų nepaliečia ir išlieka jiems nematomi.\n\nTaigi, pakalbėkime. Baisiausius dalykus, manau, pasilikime desertui ir iš pradžių apžvelkime pirmoko lygio turistines nesėkmes, nutikusias mums, mūsų pažįstamiems ar bet kokiam kitam žioplesniam turistui. Štai, kad ir praeitą žiemą ne vienas žymus lietuvis skundėsi nukentėjęs Meksikoje. Aš net stebėjausi, kiek daug tokių skundų buvo. O kiek mes dar nežinome?",
    "Amerikos čempionato starte – JAV rinktinės pralaimėjimas prieš Meksiką": "Prasidėjusiame Amerikos čempionate pirmą pralaimėjimą patyrė JAV rinktinė.\n\nJAV krepšininkus kiek netikėtai rezultatu 73:67 (15:14, 21:21, 20:13, 17:19) palaužė Meksikos rinktinė.\n\nMeksikiečius į pergalę vedė Paulas Stollas, kuris pelnė 15 taškų, atkovojo 5 kamuolius, atliko 9 rezultatyvius perdavimus ir surinko 18 naudingumo balų.\n\n18 naudingumo balų taip pat surinko Fabianas Jaimesas, kuris pridėjo 13 taškų ir atkovojo 10 kamuolių.\n\nJAV rinktinėje rezultatyviausiai žaidė 14 taškų pelnęs Jeremy Pargo.\n\nMeksikos ir JAV rinktinės grumiasi C grupėje kartu su Venesuela ir Panama.",
    "Knygos anatomija: „Meksika Marija“": "KnyguKurejai.lt – projektas pasakojantis apie vaikų ir jaunimo knygas ir jų autorius. Rašytojai ir dailininkai praveria duris į savo kūrinių užkulisius, dalijasi ypatingomis ir iki šiol niekur nepublikuotomis istorijomis.\n\nTeksto anatomija pagal Saulę Paltanavičiūtę\n\nPradžia\n\nTai pirmoji mano autorinė knyga, todėl man labai miela. Visada norėjau rašyti istorijas, buvo minčių ir idėjų, bet turbūt dar nebuvau pasiruošusi, kaupiausi tam. Per pandemiją kažkas įvyko ir viskas prasidėjo.\n\nMeksikoje gyvenu jau beveik ketverius metus. Atvykti čia buvo viena iš vaikystės svajonių. Dabar ši kultūra jau artimesnė, žmones lengviau perprantu, bet iš pradžių viskas čia stebino kiekviename žingsnyje. Todėl keliaujant man patinka užsirašinėti pirmų dienų ar savaičių įspūdžius, tuomet jie ryškesni, esi pastabesnis, jie sukelia daug minčių ir emocijų. Man patinka stebėti detales – kaip krenta šviesa ar koks aromatas vyrauja.\n\nMeksikietiška kultūra mums, lietuviams, tikrai yra egzotiška. Laisvu laiku man patinka keliauti su kuprine, ypač užsukti į mažesnius miestelius, kur gyvenimas, atrodo, sustojęs. Indėnai gyvena beveik kaip prieš kelis šimtus metų, žmonės šventai tiki šamanais ir stebuklingom galiom, ryškios spalvos džiugina, o ką jau kalbėti apie jų tradicinius patiekalus... Kai atrandi kažką tokio, kas daug kur jau neegzistuoja, o ir čia, kas žino, kiek beegzistuos, norisi tuo pasidalinti. Meksikoje dirbu su vaikais, taigi ir jų pasaulis nebeatrodo toks tolimas. Beliko sugalvoti, kaip papasakoti apie tai vaikams.\n\nAsmeninio archyvo nuotr./Saulė Paltanavičiūtė\n\nKai atvykusi į Meksiką patraukiau keliauti į pietus, praleidau kelias dienas Oachakos valstijoje, kuri vėliau ir tapo knygelės veiksmo vieta. Man ten tiesiog galva nuo visko susisuko. Jaučiausi įkvėpta. Vien toje valstijoje, kuri dydžiu prilygsta Portugalijai, tebekalbama 16 indėnų kalbų bei ispaniškai. Tai šalies kultūros, kulinarijos sostinė, skamba muzika, nuolat kaitina saulė, eidamas gatvele sutinki vestuvių procesiją su šokančiomis tradiciniais drabužiais apsirengusiomis moterimis, milžiniškomis rankų darbo jaunavedžių skulptūromis, vakarais grojant gyvai muzikai miestelio aikštėje susikabinę sukasi labai garbingo amžiaus žmonės. Švęsti gyvenimą yra meksikiečių kraujyje.\n\nAplinka\n\nVis sakau, kad nedaug aš šioje knygelėje sugalvojau. Dauguma istorijų yra tikros, dauguma personažų – mano sutikti žmonės, dauguma tradicijų – stebėtos keliaujant po įvairius šalies kampelius. Norėjosi perteikti ne tik spalvingą kultūrą, bet ir meksikiečių mentalitetą, jų neišsemiamą optimizmą, puikų humoro jausmą, verslumą, šiltus tarpusavio santykius, vaišingumą. Žinoma, reikėjo ir pasidomėti. Skaičiau apie indėnus mištekus, jų mitologiją ir tradicijas.\n\nAprašomas Santa Marija de la Lunos miestelis yra išgalvotas. Nors esu tikra, kad kažkur jis tikrai egzistuoja, jį galima atpažinti daugelyje mažų Meksikos miestukų. Jie visi šiek tiek panašūs, bet juose gyvena kitokios istorijos.\n\nVeikėjai\n\nŠtai aiškiaregės Rebekos prototipas yra mano bičiulio teta. Tai viena keisčiausių mano patirčių. Vaikščiojome kartu po XVI amžiaus kolonijinę haciendą – dvarą, kuriame gyvenau, o ji pasakojo, kad mato viską, kas čia nutiko praeityje, apie revoliuciją, apie čia sunkiai dirbusius ir kentėjusius žmones. Ją taip paveikė šios vizijos, kad visa išbalusi turėjo prisėsti pailsėti.\n\nMarijos senelio brolis Donas Choakinas, kuris, nors ir buvo labai turtingas, bet persirengdavo vargšu, kad tik niekas neprašytų paskolinti pinigų, yra įkvėptas tikros istorijos apie draugo tolimą giminaitį, gyvenusį XIX a. Meksikoje. Ir emigracijos tema labai aktuali, visoje Meksikoje ir indėnų bendruomenėse.\n\nDėdė Giljermas turi prototipą kolegą dvare, kuris visada dėvi keisčiausiais raštais margintus marškinius. Jo noras kurti savo verslą atspindi meksikiečių verslumą. Čia žmonėms nepatinka dirbti kitiems, kas tik gali, bando kurti verslą – kad ir koks smulkus jis būtų, pavyzdžiui, gaminti ir pardavinėti takus ar pjaustytus vaisius.\n\nŽinoma, negalėjau nepaminėti ir magiškų dalykų, kurie čia yra natūrali gyvenimo dalis. Štai vienas pažįstamas pasakojo, kad jo senelis pažinojo nahual – tai yra žmogų, kuris gali pasiversti gyvūnu. Gražiosios statulėlės alebrichės taip pat laikomos magiškomis (keliaujant teko džiaugsmas susipažinti su jas sugalvojusio menininko anūke), o indėnai mištekai iš tiesų tiki, kad gali prarasti sielą. Ne veltui Meksikoje apsilankęs Salvadoras Dali pasakė, kad ši šalis yra siurrealistiškesnė nei jo paveikslai.\n\nKūrybinis procesas\n\nPasakojimas gimė palyginti lengvai, per kelis mėnesius. Tereikėjo pradėti, o paskui istorijos ir prisiminimai ėmė plaukti. Rašiau gana nuosekliai, jaučiu, kad kai palieku istoriją, vėliau būna sunku grįžti ir vėl į ją įsijausti.\n\nRedos Tomingas iliustracija\n\nRašau, kur pakliūva. Ir darbo stalo neturiu. Meksiką Mariją pradėjau rašyti laukdama, atrodo, niekada nesibaigiančioje eilėje migracijos departamente Meksikoje. Ten pat, ant kažkokio susirasto popierėlio, parašiau dalį istorijos. Nuo tada, kad ir kur einu, stengiuosi turėti popieriaus ir tušinuką. Kartais idėjos ateina netikėtu metu ir vėliau būna gaila, jeigu leidi joms pasimiršti.\n\nKai rašiau Meksiką Mariją, gyvenau sename kolonijiniame dvare –haciendoje. Jame veikia Aplinkosauginio švietimo centras, jame dirbau ir dabar dar nuvykstu padėti kaip savanorė. Aplinka neabejotinai įkvėpė. Ne visos dvaro dalys autentiškos, bet kai kurios tebestovi nuo XVI–XVII amžiaus. Įdomu pagalvoti, kiek Meksikos istorijos jos matė.\n\nCentre dirbame su mokyklinukų, daugiausia pradinukų, grupėmis. Su jais mokomės apie gamtą, stebime paukščius, sodiname, darome kompostą, lankomės mūsu fermoje ir vėžlių baseinėliuose, akvariume. Kalbamės ir mokomės saugoti aplinką. Dirbu ir mokykloje, kur švietimas, žinoma, jau formalus ir visai kitoks. Būdama čia supratau švietimo svarbą ir kokie mes Lietuvoje esame laimingi turėdami nemokamą, prieinamą išsilavinimą. Šią temą paliečiu ir „Meksikoje Marijoje“, kur į vieną klasę eina skirtingo amžiaus vaikai, o kartais ir visai neina, nes turi padėti savo šeimai.\n\nRašymas sutapo su pandemijos pradžia. Realybė čia buvo labai sunki, daugybė paprastų žmonių neteko darbo, turėjo kažkaip suktis, kad galėtų pamaitinti savo šeimą. Aplinkosaugos užsiėmimus mes su vaikais kurį laiką turėjome virtualiai. Rašymas buvo kaip atgaiva po dienos darbų, nerimo ir nežinomybės. Tai vakarais leisdavo trumpam pamiršti viską, kas vyksta aplinkui, išlaisvindavo. Todėl ir istorijos norėjosi šviesios bei jaukios.\n\nAlma littera suteikė galimybę išleisti šią istoriją. Žinoma, vėliau teko ją perrašyti bent kelis kartus, kalbėjomės su leidykla, ieškojom bendrų sprendimų. Būtent leidyklos mintis buvo pasidalinti ir kokiu nors receptu. Nekilo abejonių kokiu, nes lankydamasi Oachakoje išgėriau daug putoto karšto šokolado. Recepte jis, žinoma, su čili pipirais, be kurių čia neapsieinama.\n\nNorėjosi įtraukti daug tradicinių meksikietiškų skonių. Meksikietiškos virtuvės patiekalai labai skanūs, pigūs ir lengvai prieinami. Takai pardavinėjami tiesiog gatvėje. Vos atvykusi labai saugojausi čili pipirų. Buvau skaičiusi, kad tai meksikiečių religija. Ir tikrai, prie visko siūloma salsos, pagamintos iš skirtingų čili pipirų arba patys patiekalai jau yra su jais. Saldainiuose yra čili pipirų, jie beriami ir ant supjaustytų vaisių. Iš tiesų net neverta klausti, ar aštru, nes vietiniai visada atsako, kad ne. Geriau tiesiog užsilašinti lašelį salsos ant rankos ir paragauti. Arba šluostytis ašaras, kaip tai daro knygelės veikėjai. Daugybė dar visai jaunų žmonių, kartais ir vaikai, jau skundžiasi skrandžio opa... Yra ir dar egzotiškesnių užkandžių, pavyzdžiui, skėrių. Jų istorijoje valgo ir Marija. Teko ragauti česnakais pagardintų keptų skėrių. Iš tiesų tai labai maistingas užkandis.\n\nRedos Tomingas iliustracija\n\nPirmas istorijos rankraštis neturėjo skyrių. Tai buvo vienas, kiek chaotiškas pasakojimas. Kad vaikams būtu suprantamiau, reikėjo jį suskirstyti į skyrius. Taip pat teko permąstyti ir įtraukti daugiau nutikimų, nes buvo minčių, kad nieko knygoje neįvyksta. Norėjau perteikti paprastos mergaitės gyvenimą, kuris yra ypatingas ne tik dėl kitos kultūros, bet ir dėl to, kad vaikystėje viskas yra ypatinga. Net trumpos akimirkos kartu su močiute geriant kavą. Pradėjau ir pabaigiau knygą ta pačia pastraipa, nes norėjau uždaryti ją į ciklą, kaip laimingą vaikystės prisiminimą, kuris kiekvieno žmogaus gyvenime yra amžinas.\n\nTeko ir su redaktore nemažai kalbėtis ir diskutuoti. Esu gana išranki žodžiams, jų tvarkai. Pakeiti vieną, ir viskas sugriūna, stilius nebetinka, kažkas nebeskamba. Be to, buvo ir kultūrinių detalių, kurios lietuviui gali atrodyti keistai – nuo to, kad į savo močiutę kreipiamasi „jūs“, iki ilgo storo tradicinio sijono, nešiojamo per didžiulę kaitrą. Džiaugiuosi, kad buvo leista palikti ispaniškų žodžių, man atrodo, kad jie duoda meksikietiškų prieskonių. Taigi ir redaktorei esu dėkinga, nes lengva nebuvo.\n\nSu knygelės iliustruotoja Reda nebuvome asmeniškai pažįstamos, nors pažinojau jos kūrybą. Labai apsidžiaugiau, kai leidykla pasiūlė būtent ją. Dalinausi fotografijomis iš Meksikos, kad būtų paprasčiau perteikti šalies kultūrą. Rezultatas viršijo visus lūkesčius. Ir aplinkiniai meksikiečiai žavėjosi ir sakė, kad labai puikiai pagauta atmosfera, spalvos. Puikiai su Reda bendradarbiaujame iki šiol!\n\nIliustracijų anatomija pagal Redą Tomingas\n\nStilius\n\nKartais su stiliumi nelabai pasigalynėsi. Nusprendi vienaip, o žiūri, kad išėjo kitaip. Ne visada suvaldomas dalykas. Bet aš nelabai dėl to ir jaudinuosi. Saulės knygai turėjau stiliaus viziją. Viskas bus šiek tiek kampuota, stilizuota ir stilinga. Bepiešiant kartais dingsta ir kampai, ir tas šaltas stilingumas. Tačiau išliko mano užsibrėžimas siluetus kurti švariai, ne visai kaip ranka pieštus. Dar kažkodėl užsimaniau indus, stalus ir visokius paviršius piešti lyg iškreiptos perspektyvos, nes tai duoda smagumo. Man kartais nelengva išbristi iš realistinio vaizdavimo.\n\nImu pastebėti, kad aplinkai, augalams ir gyvūnams suteikiu daugiau gylio, detalių nei žmonėms. Aš palyginti neseniai ėmiau piešti žmones. Anksčiau jie manęs visiškai nedomino kaip piešimo subjektas. Kokių 8 metų sugebėjau labai padoriai nupiešti arklį ir šunį iš atminties, o žmogų – gal prieš 5 metus, cha cha. Dabar jau tikrai įdomu žmones piešti, bet vis tiek jie lakoniškesni.\n\nDar pridėsiu, kad gal knygai „Meksika Marija. Indėnės mištekės istorija“ pasąmonės lygmenyje įtakos turėjo apie Meksiką matyti filmai. Fridos Kahlo namai...\n\nDabartinį mano stilių beveik šimtu procentu diktuoja pasirinkti darbo įrankiai: Wacom planšetė, fotošopo programa ir joje susikurti asmeniniai teptukai. Šioje programoje nelengva piešti plona linija, mano susikurta technika neleidžia „taškytis“, riboja ekspresyvumą. Todėl jo reikia ieškoti kitur – judesyje, kompozicijoje. Manau, dar toks stilius atsirado stebint savo dievukų veiklą. Įtaka šiais laikais atiteka daugiausia iš interneto vandenyno.\n\nPrieš imdamasi iliustruoti knygas daug tapiau akrilu, akvarele. Esu gavusi daug komplimentų dėl savo ekspresyvios linijos. Tad jos man labiausiai ir trūksta iliustracijose. Neįsivaizduoju, kaip galėčiau iliustruoti knygą akvarele. Neturiu tokios laiko prabangos. Bet planuoju būsimą knygą iliustruoti kiek kitokiomis technikomis, tik neapsisunkindama sau gyvenimo. Man labai svarbu neprarasti iliustravimo džiaugsmo. Nes kančia turbūt iškart pasimatytų.\n\nPasiruošimas\n\nPiešdama tikrai daug žvalgiausi internete. Saulės knyga, galima sakyti, pažintinė. Tad mums abiem buvo svarbu ir parodyti Oachakos žmonių gyvenimą, aplinką.\n\nSaulė ten gyvena, tad atsiuntė man šūsnį pačios darytų nuotraukų. Esu jai labai dėkinga, nes ne viską buvo įmanoma internete rasti, o jei ir rasdavai, nežinodavai, ar tai tikrai tai, ko ieškojai. Klausdavau Saulės.\n\nO reikėjo visko: nuo veidų, drabužių raštų, iki namų fasadų ir saldumynų. Man tai maloni darbo dalis, pati sužinau daug įdomių dalykų.\n\nViskas lyg labai sklandžiai praėjo. Pamenu tik mūsų susirašinėjimą su autore. Norėjau iliustracijoje užrašyti skirtingų dialektų pasisveikinimus. Tai taip giliai internete nubridau, kad jau ir kranto nebesimatė. Saulė padėjo išsirinkti reikiamas tarmes, kuriomis kalba kalnų ir lygumų žmonės.\n\nRedos Tomingas iliustracija\n\nIšsiduosiu, nelengva piešti architektūrą. Galiu, bet taip nesimėgauju, kaip piešdama ką nors gyvą ar peizažą.\n\nVeikėjai\n\nPeržiūrėjau nemažai meksikiečių veidų internete. Kokie tipažai būna, ohoho. Bet vengiau sukarikatūrinti veikėjus. Tekstas labai jautrus, šiltas, nesugebėjau per daug šmaikštauti. Knygos viduryje, kurdama iliustraciją, kur ant stalo išstatyta daug giminės nuotraukų, leidau sau laisviau interpretuoti skirtingas asmenybes.\n\nMan niekada nebuvo kilusi mintis paslėpti šeimos narius ar draugus savo darbuose, nes ši knyga turbūt trečioji, kur veikėjai – žmonės. Kur dabar tą tetą Marytę atpažinsi tarp bebrų ir gandrų...\n\nŠio interviu ir draugės iliustruotojos Gretos įkvėpta labai laukiu imtis kitos knygos. Ruoškitės, draugai, ieškoti savęs.\n\nAplinka\n\nSunku būtų tolimosios Meksikos vaizduose įterpti estiškų ar lietuviškų detalių. Bet va mano augalai tikrai ne sykį yra iliustracijoms pozavę. Tik kaktusų aš daug neturiu, o Meksika – tikra jų gimtinė. Ar žinojote, kad visi mūsų kaktusai iš Šiaurės ir Pietų Amerikos? Štai ir pabudo manyje tyrinėtoja. Biologija buvo mano didžioji svajonė po knygų iliustravimo. Todėl bendravimas su Saule ir jos knygų iliustravimas – prisilietimas prie to, kokia aš galėjau būti, jei ne likimo vingiai.\n\nBet aš nukrypau. Interjerus kūriau lyg koliažus, prisižiūrėjusi įvairių meksikietiško kaimo interjerų. Rinktis, ką vaizduoti, nebuvo sunku, nes kai kalbama apie šokolado plakimą, tereikia susirasti, kaip atrodo įrankiai. Sykį tarp Helsinkio sendaikčių radau porą medinių šokolado plakiklių. Tokių, kokius piešiau! Puoliau pirkti, nes buvo apėmęs jausmas, kad esu buvusi Meksikoje ir čia mano suvenyrai. Bet paskui padėjau svetimam žmogui nebereikalingus suvenyrus. Galgi pati kada nors juos Meksikoje ir įsigysiu.\n\nSaulės knygos tekstas tiek prisodrintas tos kultūros, kad net nereikia dėti daug pastangų kuriant aplinką. Oachakoje žmonės gyvena kitaip nei mes. Dažnai pamatysi dėvinčius tradicinius drabužius ar bent vieną garderobo detalę, ryškios spalvos, tradiciniai raštai ant indų ir rakandų, rankų darbo maistas. Kitokia architektūra ir gamta. Rinkausi sodriausius, mano akiai gražiausius dalykus. Bet ir prikūriau. Marijos šeimos namas visas išgalvotas, sulopytas iš kitų, jau matytų namų. Ten yra ir Fridos Kahlo kiemo...\n\nSaulės draugas meksikietis, matęs mano pirmąsias iliustracijas, tarė gražiausią komplimentą: puikiai pagavau dvasią.\n\nKūrybinis procesas\n\nDirbu gana greitai. Nemėgstu labai ilgai prie vieno piešinio užsisėdėti. Nieko nėra baisiau už strigimą knygos pabaigoje, kai jau trūksta išmonės ir ranka tinsta.\n\nRedos Tomingas iliustracija\n\nEsu disciplinuota ir susidarau darbotvarkę. Stengiuosi dirbti kaip biuro žmogus: nuo ryto iki 17–18 valandos. Nes ne tik noriu leisti laiką su šeima, vakarais aš tiesiog nebegaliu dirbti, „išsijungiu“. Šiai knygai iliustruoti užtrukau maždaug du mėnesius.\n\nGavusi tekstą beveik iškart imuosi bandomosios iliustracijos, kurioje atsiskleidžia ir pagrindinis personažas, ir jo aplinka. Man patinka posakis, kad įkvėpimo laukia tik mėgėjai. Profesionalas sėda ir daro. Kuo daugiau veiki, tuo daugiau ir nuveiki. Kažkoks lyg raumuo užsiauginamas.\n\nBūna iliustracijų, kurios savaime nusipiešia, be plano ar eskizo. Bet dažniausiai reikia racionaliai jas susidėlioti, atsižvelgiant į piešinius prieš tai. Viskam yra formulės: muzikai, kinui, literatūrai. Bet lygiai taip pat gali ir nebūti, ar ne?\n\nNieko ypatingo mano gyvenime piešiant šią knygą nevyko. Užtat kas dėjosi pasaulyje! Buvo pats karantino įkarštis. Nesigėdiju sakyti, tai buvo bene geriausias laikas per paskutinį penkmetį. Mačiau, kaip žmonės, priversti kartu dirbti ir mokytis namuose kankinasi. O aš gyvenau prašmatniai. Mano šeima dažnai būdavo išvykusi į kitą miestą. Vienatvė man patinka, kai žinau, kad už poros šimtų kilometrų yra mano artimiausi žmonės.\n\nTada atrodė, kad visas pasaulis gyvena vienodai. Nieko nevyksta, nieko negali. Nieko nepražiopsosi likęs namie. Keliauti net neįmanoma. Mano FOMO (the fear of missing out – baimė ką nors pražiopsoti) išnyko kaip blogas sapnas. Gi sako, kad kuo mažiau pasirinkimų žmogus turi, tuo jis laimingesnis. Komunistiniam režime gyvenę kažin ar paantrintų. Bet va kubiečiai visai laimingi atrodo, nors ir žinome, koks ten gyvenimas.\n\nTad nelabai ką turiu apie iliustravimo kasdienybę ir pasakoti. Rytas, pusryčiai, kava, savo botsodžio apžvalga. Laistymas, kokio nors kenkėjo šalinimas. Vakarus paįvairindavo šokių treniruotės internetu, knygos, filmai.\n\nPrisiminiau vieną įspūdingą įvykį! Sakau, žmonės užtvindė miškus, tad gyvūnai patraukė į miestą. Taline, už panašaus į Vilniaus „Akropolį“ prekybos centro, buvo aptikta meška su meškučiais. Estijoje šiaip gyvena apie 700 meškų. Nebeišsiteko su visais į gamtą išbėgusiais žmonėmis.\n\nPaskutinius keletą metų aš nieko neveikiu, tik iliustruoju, labai daug piešiu. Seniau stebėdavausi, kaip kiti sugeba vienu metu dvi, penkias knygas iliustruoti, visokius reklaminius lankstinukus ir svetaines kurti. Man kažkaip sekdavosi gauti vieną knygą po kitos. Atrodydavo, numirčiau, jei dvi vienu metu reiktų. Ir va, prisišaukiau „bėdą“. Vis dažniau tenka dirbti prie kelių projektų. Tfu tfu tfu, jie dažnai būna tokios skirtingos apimties, kad kol kas dar nieko rimto mano gyvybei negresia.\n\nRedos Tomingas iliustracija\n\nKai pagalvoji, kaip laisvai samdomos, mano gyvenimas labai rutiniškas. Dirbu kaip biure, nuo ryto iki vakaro, tik kad iš namų. Kaip kiti dirba kelionėse, kavinėse ar gamtoje, neįsivaizduoju. Tik retkarčiais (dažniausiai dėl į Taliną atvažiavusių svečių) leidžiu sau nukrypti. Tris vakarus per savaitę einu į šokio aplink stulpą ir akrobatikos treniruotes, nes nuo spoksojimo į ekraną užpakalis ima drebėti lyg šaltiena (labai realus pojūtis). Reikia neblogos fizinės iškrovos, kad vėl ramiai sau kitądien į tą patį ekraną galėtum spoksoti...\n\nGalėčiau gi visur su nešiojamuoju kompiuteriu po pažastim valkiotis, bet negi vyrui dvi kates ir 150 augalų užkrausi. Vaikas irgi gali manęs pasiilgti.\n\nO šiaip šią knygą iliustravau labai nuosekliai ir be trukdžių. Jokių sultingų detalių neatskleisiu. Jums gal ir nuobodu, užtat man buvo labai gera. Nesitikėjau, kad jau viskas, yra, kai nupiešiau viršelį. Dažniausiai jį patį paskutinį kuriu.\n\nNors ir nebuvo jokių kūrybinių duobelių, galiu atskleisti, ką darau, jei tokių pasitaiko. Būna, nebesugalvoji, na, kaip kitaip aš galiu kitą knygos atvartą nupiešti. Ypač jei nedaug personažų ir reikia žaisti pozomis, kompozicijos dinamika. Išsiaiškinau, kad geriausios idėjos man ateina prieš pat pat užmiegant. Turiu tam reikalui ant miegamojo staliuko prie lovos užrašų knygelę ir pieštuką. Tenka pašokti ir arba užsirašyti idėją (dažniausiai), arba lengva linija „užsimesti“.\n\nŠiaip aš nelabai linkusi eskizuoti. Ypač jei knyga stora. Kai puslapių nedaug, lengva iškart susidėlioti dinamiką, kad smulkūs ir stambūs planai keistų vienas kitą, kad kompozicija nesikartotų. Aš net negaliu tvirtinti, kad eskizavau „Meksika Marija“ knygai. Jei ir buvo keverzonių, nebeliko, nes neretai pasipaišau ant to, kas po ranka pakliuvo.\n\nKūrėjų biografijos\n\nSaulė Paltanavičiūtė\n\nGimiau 1990 m., jau nepriklausomoje Lietuvoje, Vilniuje. Baigiau biologijos bakalaurą bei Aplinkotyros magistrą Vilniaus universitete, metus studijavau ir Švedijoje.\n\nPirmas mano darbas buvo botanikos sode. Teko dirbti visokių smulkių darbelių studijų metais, turbūt labiausiai įstrigo darbas šunų parodose. Studijuodama pradėjau publikuoti straipsnius apie keliones ir gamtą. Profesinę praktiką atlikau Graikijoje jūrinių vėžlių apsaugos organizacijoje, vėliau pusmečiui išvykau į Kosta Riką dirbti džiunglių tyrėja. Paskui dirbau Lietuvoje su aplinkosauginiais projektais, šiuo metu Meksikoje dirbu mokytoja ir savanoriauju aplinkosauginio švietimo centre.\n\nKnygos\n\nKaip biologė recenzavau 8 gamtos enciklopedijas ir knygas.\n\nKaip autorė:\n\nMeksika Marija (Alma littera, 2021) (2022 m. IBBY nominuota Aldonos Liobytės premijai už metų debiutą)\n\n(Alma littera, 2021) (2022 m. IBBY nominuota Aldonos Liobytės premijai už metų debiutą)\n\nEksperimentai vaikams (Debesų ganyklos, 2021)\n\n(Debesų ganyklos, 2021) Džiunglių istorijos (Alma littera, 2022)\n\nReda Tomingas\n\nGimiau Šiauliuose 1979 m.\n\n2010 m. baigiau audiovizualinių menų studijas VDA. Studijavau animaciją.\n\n1997 m. baigusi tuometinę Gegužių vidurinę mokyklą (sustiprinta dailė – turėdavome 6 dailės pamokas per savaitę!) įsidarbinau kitoje vidurinėje mokykloje. Buvo visokių pareigybių. Kopijuotoja. Turėjau kabinetuką, kuriuo dalinausi su kopijavimo aparatu. Laborantė, nors mano darbas tebūdavo atskiesti rūgštį ir išplauti mėgintuvėlius. Čia turėjau įdomių patirčių. Chemija mokykloje buvo man sunkiausiai įkandama, bet kai ką prisiminiau, ir tai greičiausiai išgelbėjo man gyvybę ir trečią mokyklos aukštą. Laiku prisiminiau, kad reikia pilti truputį rūgšties į didesnį kiekį vandens, o ne atvirkščiai. Sykį, po moksleivių laboratorinio beplaunant mėgintuvėlius, vienas ėmė keistai reaguoti ir sprogo. Spėjau pasislėpti už spintos durų. Mano džinsai visad būdavo nusėti mažų skylučių. Kitą kartą smarkiai persipjoviau nykštį stikliniu vamzdeliu. Vėliau kraujo lašų radau net ant lubų.\n\nTeko net pavaduoti mokytojus. Per biologijos pamoką per mikroskopus stebėjome nuo palangių susirankiotas užmigusias muses. O štai penktokams net dvi savaites dėsčiau matematiką ir taisiau kontrolinius.\n\nEsu pavadavusi ir direktoriaus sekretorę, nešiojusi kavą.\n\nPaskui išvykau į Švediją dirbti aukle. Vėliau – į Daniją. Ten ir vaikus saugojau, ir šunis vedžiojau, ir namus tvarkiau. Grįžusi atgal į Švediją dirbau filmų nuomoje. Rojus! Paskui įsidarbinau kasininke maisto parduotuvėje.\n\nGyvendama Skandinavijoje lankiau visus įmanomus meno kursus, nuo fotografijos iki akademinio piešimo.\n\nGrįžusi į Vilnių mėginau suderinti studijas ir darbą skambučių centre, bet po dviejų savaičių nutariau geriau vasaromis padirbėti Švedijoje, toje pačioje maisto prekių parduotuvėje.\n\nDar nebaigus VDA prasidėjo užsakomieji kūrybiniai darbai. Pavyzdžiui, animacinis videoklipas grupės Golden Parazyth dainai „Hello“. O, jei kas dešimtam dešimtmety būtų man pasakęs, kad mano darbą rodys per MTV!\n\n2013-aisiais mano animacinis filmas „Kaltė“ buvo apdovanotas Sidabrine gerve, Leeds tarptautiniame filmų festivalyje gavo geriausio animacinio filmo titulą, o festivalyje Tindirindis laimėjo Grand Prix ir Anoba prizą.\n\nIliustruotos knygos vaikams:\n\nSenelio pirštinė (Alma littera, 2016)",
    "Turizmo ekspertai įvardijo penkias šalis, kuriose kyla didžiausia rizika būti apgautiems": "Turistai gali būti apgauti visur, net Europoje ar kitose tradiciškai saugiose šalyse, ypač kai į užsienį vykstama pirmą kartą ir dar ne visai susigaudoma „kas ir kaip“. Kita vertus kelionių ekspertai įvardijo penkias pasaulio valstybes, kuriose turistai labiausiai rizikuoja tapti sukčių aukomis, skelbia portalas „Travel off Path“, remdamasi internetinės prekybos platformos „InvestinGoal“ atlikto tyrimo rezultatais.\n\nTurkija\n\nPenktąją šio sąrašo eilutę užimė Turkija – Europos turistų pamėgta šalis, kurioje internetinių sukčių skaičius yra didžiausias pasaulyje. Planuojantiems kelionę į Anatoliją rekomenduojama skrydžius ir laisvalaikio pramogas rezervuoti patikimose svetainėse, nes Turkijoje kredito kortelių klonavimas ir duomenų vagystės, palyginti su kitomis Europos ar Azijos šalimis, yra daug dažnesni.\n\nTurkija / Pexels nuotr.\n\nTurkijoje 2021-aisiais užregistruota 1,939 mln. sukčiavimo atvejų, arba 23 atvejai tūkstančiui gyventojų, tačiau tyrimo autoriai pažymi, kad tai – tik kibernetiniai nusikaltimai. Deja, Turkijoje fiksuojama daug pranešimų ir apie kitokio pobūdžio sukčiavimą, pavyzdžiui, apie draugiškus parduotuvių savininkus, maloniai siūlančius „nemokamus“ pavyzdžius, už kuriuos vėliau tenka pakloti nemažai pinigų, ir taksi vairuotojus, taikančius išpūstus įkainius.\n\nRusija\n\nNors vargiai tikėtina, kad dėl agresijos prieš Ukrainą atvykstantis turizmas Rusijoje artimiausiu metu atsigautų, ši per du žemynus nusidriekusi milžiniška šalis, seniai žavinti lankytojus meno paveldu, yra ketvirta šiame juodajame reitinge.\n\nRusija / Pexels nuotr.\n\nRusijoje pernai tūkstančiui gyventojų teko 37 sukčiavimo atvejai, nuo jų nukentėjo 5,33 mln. pasiskundusių užsieniečių, daugiausia amerikiečių. Populiariausios sukčiavimo schemos Rusijoje yra internetinės pažintys, netikri policijos pareigūnai ir nelicencijuoti kelionių organizatoriai.\n\nMeksika\n\nTuristų bene labiausiai Amerikos žemynuose pamėgta Meksika užima trečiąją šio nepageidaujamo sąrašo eilutę. Nepaisant vyriausybės pažado aktyviau kovoti su nusikalstamumu, per trumpą trejų metų laikotarpį turistų apgavysčių atvejų šioje nuostabiais paplūdimiais garsėjančioje šalyje padaugėjo daugiau kaip tris kartus, o dėl žalos reputacijai labiausiai kaltos netikrus atostogų paketus siūlančios turizmo agentūros-vaiduoklės.\n\nMeksika / Pexels nuotr.\n\nPernai sukčiai Meksikoje apgavo 5,5 mln. žmonių – 42,7 atvejo tūkstančiui gyventojų.\n\nIndija\n\nAntroje vietoje esančioje Indijoje praėjusiais metais užregistruota 120 mln. sukčiavimo atvejų, tačiau tai, atsižvelgiant į tai, kad ji valstybė pagal gyventojų skaičių pasaulyje menkai nusileidžia tik Kinijai, sukčiavimo rodiklis tūkstančiui gyventojų sudaro tik 87. Populiariausios sukčiavimo schemos – neegzistuojančių arba neatitinkančių kainų paslaugų siūlymai internetu, per brangūs taksi arba viešbučių pakeitimai.\n\nIndija / Pexels nuotr.\n\nBe to, užsieniečiai neturėtų itin budrūs vykdami per konfliktų paženklintas teritorijas (pavyzdžiui, per pasienio su Pakistanu teritorijas), ypač didelis pavojus gali kilti moterims, jei jos keliauja vienos.\n\nBrazilija\n\nSu dideliu atotrūkiu „sukčių karalystės“ titulą pelnė Brazilija – 125,4 mln. sukčiavimo atvejų, arba 590 atvejų tūkstančiui gyventojų, 2021 metais.\n\nBrazilija / Pexels nuotr.\n\nDidžiausia valstybė Pietų Amerikoje turi 4650 mylių pakrantės ir daugybę neįtikėtinų tyrinėjimams atokių vietų, tačiau keliones po šią šalį reikia iš anksto kruopščiai suplanuoti ir geriau pažinti Brazilijos kultūrą bei jos gyventojų mentalitetą.\n\nBrazilijoje turistai gali būti apgauti dėl bet ko. Be to, didžiulį susirūpinimą tebekelia plėšimai ir smurtas.",
    "D.Alvesas: „Norėčiau, kad meksikiečiai vertintų savo kultūrą ir futbolą“": "Šią vasarą prie „Pumas UNAM“ prisijungęs Dani Alvesas per dešimt sužaistų rungtynių atliko keturis rezultatyvius perdavimus. Visgi per šį laikotarpį komanda užfiksavo vos vieną pergalę, penkis susitikimus baigė lygiosiomis ir patyrė net keturis pralaimėjimus.\n\n„Norėčiau, kad meksikiečiai vertintų savo kultūrą ir futbolą. Tegul pasaulis kritikuoja, bet ne patys meksikiečiai. Meksika yra neįtikėtina šalis, man tai yra galimybė tęsti savo karjerą. Įsimylėjau šią vietą labiau nei bet kada anksčiau.\n\nTurėjau galimybę žaisti prieš „Liga MX“ klubus ir Meksikos futbolo rinktinę. Jie visada žaidžia labai gerai, o aš norėjau čia rungtyniauti. Kai baigėsi galioti mano kontraktas su „Sao Paolo“, sulaukiau daug pasiūlymų atvykti į „Liga MX“. Visada noriu žaisti ten, kur futbolas yra paprastas“,- kalbėjo futbolininkas.",
    "Užkalnis: kaip įkurti beviltišką restoraną?": "Kodėl ji liūdna? Nes iš mano labai mėgstamo miesto, Klaipėdos. Esu sakęs, kad Lietuvoje Klaipėda nusileidžia tik Vilniui savo restoranų kokybe, ir esu ne kartą rašęs puikių dalykų apie jos restoranus; nepradėsiu vėl girti tų pačių, nes paskui pasirodys, kad aš šališkas.\n\nKodėl dvigubai liūdna? Nes aš jau šiemet rašiau labai traiškančią ir labai negailestingą apžvalgą iš Klaipėdos, ir paskui liko net nemalonus skonis (turiu omenyje, man nuo rašymo liko blogas skonis, nes aš visai nesiekiu nieko sudirbinėti ir kritikuoti, nors ir patinka tai skaitytojams, kurie laukia kraujo ir smūgių). Tiesiog Klaipėdoje šiais metais buvau pakankamai ilgai, ir spėjau užsirauti net ant dviejų nesėkmingų vietų.\n\nKodėl trigubai liūdna? Nes Klaipėdoje yra meksikiečių restoranas, kuris yra puikus – reiškia, uostamiestis moka, kai nori. Pasižiūrim: „Meksika Klaipėdoje – labai gerai arba tragiškai“ – taip, aname straipsnyje buvo netiesiogiai anonsuotas šiandieninis mano pliūpsnis, kurį sėdau rašyti sunkia širdimi.\n\nMat šiandien patyriau nuostabią, puikią arbatos degustaciją puikioje japonų arbatinėje Yugen Tea (negaliu daryti apžvalgos, nes tai ne apie maistą), o paskui buvome nuėję į kinų restoraną Cantonese, kuris įsikūrė vietoje anksčiau buvusio nelabai sėkmingo Vietnamo restorano Gedimino prospekte Vilniuje, ir galiu dabar pasakyti: po trijų dešimtmečių laisvės ir praleistų galimybių, Vilnius pagaliau turi kinų restoraną.\n\nIr po šios visos laimės ir gerų emocijų, aš dabar turiu sėstis prie darbo stalo kabinete ir bandyti linksmai papasakoti, kaip Klaipėdoje valgėme netikusį meksikietišką. Žodžiai nelimpa prie popieriaus. Peržiūrėjau nuotraukų archyvą, ir rašyti dar mažiau norisi.\n\nTodėl šiandien veiksiu per aplink, ir pabandysiu parašyti trumpą ir labai linksmą gidą lietuviui, kaip galima organizuoti restoraną, kuris galimai suris savininkų pinigus ir nuvils visus svečius, išskyrus kokias nors dykinėjančias kiaunes, kurios nieko nesupranta apie maistą, bet turi laisvo laiko tarp soliariumo ir išpardavimo prekybos centro nagų lako išparduotuvėje.\n\n© Andrius Užkalnis\n\n1. Rinkimės tikrai geras ir malonias patalpas Klaipėdos senamiestyje (kuris yra labai gera ir draugiška vieta, nes ten yra, kur automobilį statyti, ten nėra mero, kuris agresyviai siaurina gatves, kad tik miestiečiams būtų blogiau, ir ten nėra kilpinio eismo, kuris simbolizuoja kilpas kažkieno galvoje vietoje smegenų vingių). „Casa de Locos“ patalpos yra nuostabios, kaip ir Klaipėdos senamiestis. Be ironijos.\n\n2. Pasirūpinkime interjeru, kuris sukurtas rūpestingai ir išmaniai, kur daug erdvės, atsivėrinėja įvairūs apžvalgos kampai, sutvarkyta šviesa ir spalvinė gama – malonu žiūrėti. Kol nepradėjome valgyti. Tiksliau, kol neatėjo padavėja.\n\n3. Kelias į netikusį restoraną – salės aptarnavimas, kuris buvo familiarus („niu, sveika“, sakė padavėja mano draugei, kurią pirmą kartą matė) ir neproporcingai džiaugsmingas, kur jautiesi, lyg pataikęs į mokyklą, kur dabar visi pasiruošę eglutei ir Kalėdų senelio pasitikimui, ir reikia užimti savo eilę prie kitų vaikų, nes tuoj paprašys sakyti eilėraštį. Esu kalbėjęs, kad familiarumas nėra pakaitalas draugiškumui – distanciją visada reikia jausti. Paprastai toks dalykas būdingesnis atsilikusiose kultūrose: Ganoje kažkada buvau pernelyg draugiškas su savo vairuotoju, ir jis tai suprato tiesiogiai, ir norėjo vežti mane pas savo brolį, kuris turi sugedusią mašiną – gal aš norėčiau prisidėti prie jos remonto. Ne, Casa del Locos nekvietė mane susiplauti indų po savęs, tačiau tai atrodė visai įmanoma.\n\n4. Virtuvė turi būti paskutinėje vietoje: pavadinimus surašysime, o ten tegul bando kažką. Skonis paskutinėje vietoje. Ir dar patartina prigrūsti sudėtinių dalių taip, kad velnias koją nusisuktų, tada gal svečias galės manyti, kad čia aukštoji virtuvė, ir kad jis kažko nesuprato.\n\nTartaras buvo blankus, ir padažas negelbėjo – bananų lapai, kaip padėkliukas, yra labai gražu ir net primena Japoniją, bet tai nėra gera naujiena, kai pats patiekalas yra kaip vakarykštės radijo žinios. Praeina pro šalį.\n\nSevičė (žuvies gabaliukai meksikietiškai) turėtų būti arčiau prileista prie marinavimo skysčio, ir patiekale trūko skonio, tačiau turiu pasakyti, kad granato sėklytės buvo visai gražios ir skanios. Ne, jos nėra iš Meksikos virtuvės (greičiau, sakyčiau, Irano arba Armėnijos), bet, turbūt, čia toks improvizavimas.\n\nBirria tacos buvo blankesnės, negu Naisių festivalio pertrauka, kažkodėl tortilijos buvo kyšteltos į tosterį (čia tas pats, kas bandyti gardinti Kalėdų silkę barbekiu padažu, o ant torto „Puriena“ šliūkštelti česnakinio majonezo padažo, nes atliko nuo vakar).\n\nKiek kartų galiu kartoti žodį „blankus“? Tokia buvo kesadilija. Atsiprašau. Nors ne aš atsiprašau, manęs turi atsiprašyti.\n\nTakai su žuvimi galėjo pasigirti labai prasta žuvimi, kaip kokie biudžetiniai žuvies piršteliai, kuriuos net išbadėję studentai valgo paskutinėje eilėje, kai jau viskas iškepta ir paruošta, kas buvo šaldytuve.\n\nTacos al Pastor buvo, ko gero, liūdniausia žinutė: mėsa buvo kieta (ir jie ir atrodo baisiai net ir nuotraukoje), ir svogūnai buvo toks riebaluotas marmalas nuo babos keptuvės, 1978 metais, kai per radiją groja \"Tu numegzk man, mama, kelią“ – numegzkit man kelią lauk iš šito restorano, prašau.\n\n5. Pagaliau, pasirūpinkit, kad visų patiekalų skonis būtų (pagal galimybes) vienodas, ir tegu viskas būna perkrauta – nes lietuviai mėgsta sočiau. Pilkit padažą, negailėkit, tebūnie kaip Labanoro girioje, kur plaukioja grybai grietinėlės ir taukų padaže, kad nebegalėtum atskirti baravyko nuo kankorėžio.\n\n6. Neškit visus patiekalus atskirai, nes svečiai mėgsta, kai vienas valgo, o kitas žiūri.\n\nTuo ir baigsiu. Restoranas neatrodo šalia Meksikos buvęs nei mintyse, nei sumanymuose. Tai provinciali, netikusi improvizacija iš tų tų, kurie neturi kuo improvizuoti. Jiems improvizuoklė dar neišdygo. Mažai tenka patirti tokio nusivylimo. Ašaros byrėjo kaip pupos.\n\nSumokėjome dviese 73 eurus. Viena žąsis iš penkių.\n\nCasa de Locos, Kepėjų g. 16, Vilnius. Tel. +370 641 76346. Facebook puslapis: https://www.facebook.com/casadelocos.klaipeda/\n\nNuo antradienio iki ketvirtadienio – nuo 15:00 iki 22:00, penktadieniais nuo 15:00 iki 01:00, šeštadieniais nuo 13:00 iki 01:00, sekmadieniais nuo 13:00 iki 22:00.",
    "Kolumbijoje sučiuptas pusiau povandeninis laivas, gabenęs per 3 tonas kokaino": "Naktis ramiajame vandenyne, netoli Kolumbijos krantų. Policijos pareigūnams pavyko aptikti pusiau povandeninį laivą, kuris šalyje dažnai vadinamas narkotikų povandeniniu laivu. Įtarimai kilo po to, kai trys vyrai su šiuo laivu nusprendė bėgti nuo pareigūnų.\n\nO vos prašvitus Kolumbijos jūrų laivyno pareigūnai iš ką tik sučiupto povandeninio laivo vieną po kito traukia paketus. O jų laive pareigūnai suskaičiuoja virš 3 tūkstančių.\n\nPolicijos pareigūnai netrunka nustatyti, kad paketai – pilni kokaino.\n\n„Generalinei prokuratūrai pavyko iš teisėjo gauti orderį sulaikyti tris vyrus, plaukusius laivu, pakrautu 3100 kilogramų kokaino. Galutinis siuntos tikslas buvo Meksika“, – teigia tyrimų biuro atstovas Alberto Acevedo.\n\nUž tokį kiekį kokaino galima gauti įspūdingą sumelę – Kolumbijos valdžia skaičiuoja, kad jo vertė – daugiau nei 108 milijonai dolerių.",
    "Rusijos žiniasklaida siūlo, kur bėgti nuo mobilizacijos: išskiria šalis, kur galima vykti be paso": "Opozicinis Rusijos leidinys „Meduza“ dieną, kai buvo paskelbta apie dalinę mobilizaciją, parašė tekstą apie kryptis, kur būtų galima bėgti nuo mobilizacijos.\n\nČia išskiriamos šalys, į kurias galima patekti be paso, o kur jo būtinai reikės. Pavyzdžiui be paso galima vykti į Armėniją, Baltarusiją, Kirgiziją ir Kazachstaną, tačiau nurodoma, kad Baltarusija gali būti pavojinga.\n\nKiek ilgesnis sąrašas šalių, kur galima vykti su pasu, tačiau be vizos. Tarp tokių šalių – Sakartvelas, Meksika, Izraelis, Pietų Korėja, Indija, Laosas.\n\nŠiame tekste atkreipiamas dėmesys ir į spragas, pavyzdžiui, kad įstatyme dėl mobilizacijos nenurodoma, kaip turėtų būti vykdoma dalinė mobilizacija.\n\nPastebima, kad, paskelbus mobilizaciją, smarkiai išaugo bilietų pardavimas, o kai kurių krypčių bilietų apskritai nebeliko, tačiau žurnalistai siūlo skristi su persėdimu.\n\nKiek vėliau propagandinis Rusijos naujienų portalas „Ria Novosti“ publikavo tekstą, kuriame ragina „turistus“ savarankiškai pasitikrinti, ar jie turi teisę keliauti už Rusijos ribų.\n\nPakalbintas teisės ekspertas aiškino, kad dabar kelionių agentūroms rekomenduojama į sutarties tekstą įtraukti nuostatas dėl klientų įsipareigojimo savarankiškai pasitikrinti teisę keliauti už Rusijos Federacijos ribų ir palikti savo nuolatinę gyvenamąją vietą.\n\nLRT.lt primena, kad ribojimai keliauti taikomi asmenims, kurie gavo šaukimą į kariuomenę.",
    "Ursula von der Leyen: \"Putinui nepavyks, o Europa laimės. Sankcijos Rusijai išliks“": "Kasmetinėje padėties Sąjungoje apžvalgoje europarlamentarai diskutavo su EK pirmininke Ursula von der Leyen apie ES kylančius iššūkius ir priemones jiems suvaldyti.\n\n\n\nDiskusijas dėl padėties Sąjungoje pradėjusi Europos Parlamento pirmininkė Roberta Metsola kalbėjo, jog „didelė garbė, kad prie mūsų prisijungė Olena Zelenska. Susirinkome neteisėtos ir nepateisinamos invazijos į Ukrainą, didelės infliacijos, augančių energijos, elektros, maisto ir pragyvenimo kainų bei stichinių nelaimių akivaizdoje. Šiandien siunčiame žinią, kad – Europa turi atsaką.“\n\nPer savo metinį pranešimą Europos Komisijos pirmininkė Ursula von der Leyen ypatingai daug dėmesio skyrė padėčiai Ukrainoje ir pareiškė, kad „Putinui nepavyks, o Europa laimės. Sankcijos Rusijai išliks“. Ji pranešė, kad Ukrainai bus skirta 100 milijonų eurų parama mokykloms atstatyti, šalis taps ES nemokamo tarptinklinio mobilaus ryšio ir vidaus rinkos dalimi. Kalbėdama apie didžiules energijos kainas, EK pirmininkė pažadėjo pateikti siūlymus ES valstybėms dėl elektros vartojimo sumažinimo, elektros rinkos reformos ir dėl įmonių, kurios gamina elektrą žemais kaštais, pelnų apribojimo. Tikimasi, kad tai leistų surinkti 140 milijardų eurų, kurie būtų skirti vartotojams.\n\nKomentuodama Konferencijos dėl Europos ateities išvadas, U. von der Leyen pažadėjo suteikti piliečių platformoms nuolatinį veiklos statusą ir paragino sušaukti Europos Konventą. Savo metinėje kalboje ji taip pat aptarė kovą su užsienio valstybių kišimusi į demokratinius procesus ir demokratijos apsaugos priemones, glaudesnį bendradarbiavimą su Čile, Meksika, Naująja Zelandija, Australija ir Indija, Europos suverenumo fondo ir Vandenilio banko steigimą, Europos pagrindinių žaliavų gamybos taisykles bei pagalbos smulkiam ir vidutiniam verslui paketą.\n\nAtsakydamas į U. von der Leyen siūlymus, Europos liaudies partijos pirmininkas Manfred Weber (Vokietija) paragino susitelkti „solidarumo žiemai“. „Galime įveikti Putiną ir sumažinti elektros sąskaitas,“ – pridūrė jis. M. Weber apgailestavo dėl Europos Parlamento riboto vaidmens įtakoti naujausius energetikos pasiūlymus ir dėl ES Tarybos dvejonių veikti ryžtingai. Jis iškėlė idėją laikinai neteikti naujų teisėkūros pasiūlymų, tokiu būdu siekiant sumažinti administracinę naštą žemdirbiams ir smulkiajam verslui. M. Weber taip pat akcentavo, kad „trūksta pastangų koordinuoti ES gynybą“ ir paragino „Europos Komisiją iki gruodžio pateikti Europos gynybos veiksmų planą“.\n\nSocialistų ir demokratų frakcijos pirmininkė Iratxe García (Ispanija) pabrėžė, kad ES turi tvirtai remti Ukrainos laisvę, tačiau ragino švenčiant pergales ieškoti būdų, kaip padėti su socialinėmis ir ekonominėmis karo pasekmėmis susiduriantiems gyventojams. „Kitu atveju neišvengsime populizmo augimo,“ – perspėjo ji. I. Garcia pasveikino naujausius energetikos pasiūlymus, ypač dėl energetikos įmonių viršpelnių apribojimo. „Nepriimtina, kad kai kurie tampa milijonieriais kenčiančių šeimų sąskaita,“ – pridūrė ji.\n\nStéphane Séjourné (Atnaujinkime Europą, Prancūzija) priminė, kad Ukrainos kova „yra kova už Europos vertybes, teisės viršenybę, mūsų visų kova ir pasipriešinimas jėgos diktatui“. Jis atkreipė dėmesį, kad ES turi priemones greitai ir veiksmingai suvaldyti karo pasekmes europiečiams. S. Séjourné parėmė pasiūlymus dėl energijos kainų sumažinimo ir ragino mažinti „visas priklausomybes nuo maisto, žaliavų, sveikatos krizių ir gynybos infrastruktūros“. Jo įsitikinimu visos politikos turi būti suderintos su strateginės autonomijos tikslu.\n\n„Turime toliau remti Ukrainą ir didinti šias pastangas,“ – pažymėjo Žaliųjų frakcijos pirmininkė Ska Keller (Vokietija) ir pridūrė, kad kartu būtina didinti solidarumą ES viduje ir užtikrinti, kad dabartinių iššūkių kaštai gultų ant stipresniųjų pečių. „Vienintelė išeitis – naudoti mažiau energijos ir orientuotis į atsinaujinančius šaltinius,“ pabrėžė ji. S. Keller taip pat ragino Komisiją neskirti Lenkijai ir Vengrijai ES paramos, nebent „jos grįžtų į teisės viršenybės kelią“.\n\nMarco Zanni (Identiteto ir demokratijos frakcija, Italija) akcentavo, kad pasiūlytos priemonės nėra pakankamos, o „dėl dujų kainų apribojimo, kuris vienintelis gali padėti gyventojams ir verslui, vis dar diskutuojama.“ Jis paragino Komisiją pripažinti, kad pasaulis pasikeitė, o kai kuri politika neveikia, nes ji neužkerta kelio klimato kaitai ir nepadėjo pramoninei pertvarkai.\n\nEuropos konservatorių ir reformuotojų frakcijos pirmininkas Raffaele Fitto (Italija) paragino stiprinti Šiaurės Atlanto aljansą ir išlaikyti sankcijas, kurios padeda pasiekti rezultatų. Jis taip pat paragino užtikrinti ES vienybę, kuri būtina energetikos, paramos šeimoms ir verslui iššūkiams įveikti. R. Fitto ragino „nustatyti dujų kainos lubas ir atskirti elektros ir dujų kainas“.\n\nManon Aubry (Kairieji, Prancūzija) atkreipė dėmesį, kad europiečiai nebeišgali apmokėti sąskaitų. Ji teigė, kad stagnuoja atlyginimai, auga kainos ir infliacija, tačiau auga ir dividendai. M. Aubry pasveikino siūlymą apriboti energijos įmonių viršpelnius ir priminė, kad jos frakcija jau seniai teikė šių siūlymą.\n\nVisą diskusiją galite peržiūrėti čia.",
    "1 valandą skambės Vilniaus bažnyčių varpai": "Rugsėjo 11 d. vakarą, „Pasaulis skamba“ šventės uždarymo koncerte, penkiolika Vilniaus senamiesčio bažnyčių varpai suskambės išskirtinėje muzikinėje kompozicijoje, kurią miestui sukurs ir dovanos ispanų kompozitorius, muzikologas ir atlikėjas Lorenčas Barberis (Llorenço Barberis).\n\nGalingos, bet tuo pačiu metu jautrios varpų garsų vibracijos užlies miestą ir panardins į patyriminę garso kelionę – įtraukiančią ir kuriančią bendrystės jausmą, bei pakvies (vidinei) taikos manifestacijai.\n\nVienos valandos koncerte daugiau nei šešiasdešimčia varpų skambins 55 savanoriai muzikantai – tokio miesto varpų koncerto Vilnius dar niekada negirdėjo, o katalikų ir evangelikų liuteronų bažnyčių bei stačiatikių cerkvių varpai dar niekada kartu neskambėjo.\n\nVarpų koncertas reikšmingas įvykis miestui, prisimenamas ne vienerius metus, ir paliekantis neišdildomą įspūdį ne tik jo klausytojams, bet ir tiems, kurie turėjo ypatingą privilegiją skambinti varpais.\n\nŠį išskirtinį ir nemokamą koncertą Vilniui 700-ojo gimtadienio proga dovanoja „Gera muzika gyvai“.\n\nAtgimsta Vilniaus varpai\n\nĮ Vilnių atvykęs rugpjūčio 25 d. L. Barberis pradėjo ilgą varpų koncerto pasiruošimo procesą.\n\nPirmiausiai maestro apžiūri iš anksto atrinktas bažnyčias ir patvirtina galutinį jų sąrašą atsižvelgęs ne tik į varpinių vietą senamiestyje, bet ir varpų būklę – susipažįsta su kiekvienu varpu, jį apžiūri ir koncertui atjungia nuo automatinio valdymo.\n\nŠio varpų koncerto nereikėtų painioti su karilionų muzika, nes varpais yra skambinama mechaniškai, t.y. rankomis.\n\nL. Barberis varpus prikelia suskambėti naujai, taip, kaip jie skambėjo nuo seniausių laikų (šis paprotys vis dar išlaikyta stačiatikių cerkvėse).\n\nBarberis garsą supranta kaip galingą socialinių pokyčių įrankį, kuris suvienija miestą ir jo žmones bei kuria bendrystės jausmą, tad į koncerto atlikimą maestro visada įtraukia vietos bendruomenę.\n\nAtrinkti savanoriai muzikantai tampa varpininkais, kurie išklausę teorinę mokymų dalį pereina prie praktinių repeticijų.\n\nLygiagrečiai varpų tiriamajam darbui ir mokomajai veiklai maestro ruošia muzikinę kompoziciją, kuri kaskart vis kitokia, parašyta konkrečiam miestui ir jo žmonėms L. Barberis kurdamas miesto skambesį leidžia atrasti dar negirdėtą klausymosi potyrį.\n\nMaestro koncertai sujungia dangų ir žemę, jie tarsi tiltas tarp kasdienybės ir dvasingumo, o sklindantis varpų garsas kuria naujas erdves mieste bei kiekvieno širdyje.\n\nNaujai suskambėjęs jaunas Vilnius\n\nMiesto varpų koncertui reikalinga dėmesinga tyla, kad klausytojai galėtų ne tik patirti, bet ir išgyventi garsą.\n\nVilniečiai ir miesto svečiai kviečiami vaikštant senamiesčio gatvėmis klausytis varpų muzikos, sutelkti dėmesį į varpų gaudesį, bet pastebėti skirtingus ataidinčius garsus, sekti jų pėdsakais siauromis gatvėmis ir prisiminti savo miesto istoriją bei iš naujo jį atrasti – juk varpų skambesys, šalia visos kitos simbolikos, yra ir atgimimo simbolis, o Vilnius, švenčiantis 700-ąjį gimtadienį, yra jaunas, energingas ir kuriantis miestas, kurio istorija prasidėjo nuo staugiančio Geležinio Vilko garso, ir garsas apie Vilnių plačiai pasklido.\n\nMaestro L. Barberis – išskirtinis pasaulio varpininkas\n\nL. Barberio (g. 1948) veiklos spektras platus bei spalvingas kaip ir pati jo asmenybė: kompozitorius, rašytojas, akademikas, mokytojas, muzikantas, muzikologas, sukūręs muzikos instrumentą (kilnojama varpinė).\n\nAktyviai kuriantis nuo 1980 m. jis pasitelkia improvizaciją, įvairiausius garso šaltinius ir, žinoma, varpus, kurdamas daugialokalią muziką (angl. plurifocal music), kurioje miestas tampa ne tik koncerto erdve, tačiau ir pačiu orkestru, o muzikos instrumentais – gyvi ir negyvi objektai visame mieste.\n\nBarberis yra sukaupęs daugiau nei 30 metų patirtį kuriant ir atliekant varpų koncertus, kurių surengė daugiau nei 300, ir yra pripažintas bei vertinamas visame pasaulyje.\n\nJo koncertų sąraše Europos kultūros sostinės atidaromieji bei uždaromieji koncertai Lisabonoje (1994 m.), Kopenhagoje (1996 m.) ir Stokholme (1998 m.), UNESCO Pasaulio paveldo nominacijos ceremonijos Zalcburgo (1997 m.) ir Kito (2018 m.) miestams.\n\nNuo 1999 m. L. Barberis bendradarbiauja su dainininke ir etnomuzikologe Montserata Palacija (Montserrat Palacios), miesto varpų koncerto muzikos vadove, kuri atlieka varpų analizę, paaiškina kompoziciją vietiniams muzikantams, vadovauja teorinėms paskaitoms ir praktinėms repeticijoms varpinėse.\n\nM. Palacijos, ilgametė maestro bendražygė, kartu atvyko ir į Vilnių.\n\nBarberio koncertai vyko daugiau nei 50 šalių, iš kurių paminėtini Popiežiaus Jono Pauliaus II kvietimu 1999 m. surengtas 100 Romos bažnyčių varpų koncertas (kartu su Montserrat Palacios), 2013 m. toks pat skaičius varpų kartu su 2 m. diametro barškučiu skambėjo koncerte Morelijoje (Meksika).\n\nSavo koncertuose jungdamas įvairiausius, dažnai netikėtus, garso šaltinius, maestro savo muzika kuria bendrystę ir tarp skirtingų religijų – 2020 m. La Palmoje, Ispanijoje savo kompozicijoje „Dangus atsivers“ (isp. Se Abrirán los Cielos) jis koncerte sujungė trijų pagrindinių monoteistinių religijų garsus: krikščioniškus varpus, musulmonų mečečių muedzinus ir hebrajų ragus šofarus.\n\nMaestro koncertai kaskart vis kitokie, įvairūs, o kartais ir itin netikėti bei įspūdingi.\n\n„Garso apeigos, utopinis miesto koncertas“ (angl. Sound Rites, a Utopian City Concert), skirtas 5 muedzinams, vaikų chorui ir varpams, įtraukas į Gineso rekordų knygą už išskirtinumą bei grožį (Roterdamas, 2017 m.), ir tai ne vienintelis L. Barberio rekordas – 2018 m. kūrinys „Mes esame kūnas, mes esame ugnis, mes esame garsas“ (Som Cos, Som Foc y Som So) pelnė Gineso rekordą kaip didžiausias perkusijos muzikos kūrinys, kurį atliko daugiau nei 20 000 muzikantų.\n\n***\n\nRenginio rengėjas „Gera muzika gyvai“, vienintelė Baltijos šalyse reguliariai rengianti pasaulio muzikos koncertus, per 16 veiklos metų surengusi daugiau nei 450 renginių įvairiuose šalies miestuose. Daugiau žinių GM Gyvai www.gmgyvai.lt.\n\nKoncertas yra Vilniaus 700-ojo gimtadienio programos dalis. Sužinokite daugiau www.700vilnius.lt.\n\nKoncertą iš dalies finansuoja LRV Kanceliarija;\n\nKoncertą finansuoja Lietuvos kultūros taryba;\n\nŽinių partneris LRT Plius;\n\nRėmėjai EIKA ir UPS;\n\nUž bendradarbiavimą dėkojame Vilniaus arkivyskupijai ir Lietuvos stačiatikių arkivyskupijai."
}