{
    "Per Elžbietos II laidotuves sukūrė legendą apie 60 metų senumo įvykius": "Atgaivino populiarią sąmokslo teoriją\n\nNeilgas įrašas apie Elžbietą II interneto forumuose ir socialiniuose tinkluose pasirodė (čia, čia, čia, čia, čia, čia, čia) jau kitą dieną po jos mirties.\n\nJame priminta, kad monarchė 1956-aisiais lankėsi Nigerijoje. Tuomet ji esą „pasirašė tam tikrus dokumentus su vyru, vardu Louisas Odumegwu“.\n\nBe to, esą „pasiėmė (pasiskolino) tris lėktuvus, pakrautus pinigų, priklausančių bankui ACB, tuo metu tai buvo daugiau nei 500 mlrd. svarų“.\n\nPo to karalienė tariamai sumanė karą (kurį konkrečiai, nenurodyta), jo metu sunaikino visus sandorio su minėtu asmeniu dokumentus, o po metų šį likvidavo (kokiu būdu, taip pat nedetalizuota).\n\n„Pateiksime visas detales, kodėl Britanija ir kiti priešinosi šalies, pavadinimu Biafra, sukūrimui“, – rašoma toliau. Iškart po to nurodyta, kad „Britanija buvo 70 proc. sukurta pasitelkus pinigus ir išteklius, kurie buvo pasiskolinti iš minėtos tautos (Biafros)“, bet kitų žadėtų detalių nebepateikta.\n\nEkrano nuotr. iš „Facebook“/Istorija apie Elžbietos II kelionę į Nigeriją pasirodė jos laidotuvių dienomis\n\nĮraše taip pat pabrėžta, kad šių faktų nepamatysime net „netoli „Google“ ar „Wikipedia“, mat „konvencinį srautą kontroliuoja darbotvarkininkai“ (tai yra užuomina į populiarią sąmokslo teoriją, esą COVID-19 pandemija buvo paremta melagingais duomenimis ir surežisuota siekiant užvaldyti visą pasaulį).\n\nTaip pat skaitykite: Sąmokslo teorijų kolekcija: COVID-19 sugalvota dėl 5G ryšio ir siekiant užvaldyti pasaulį\n\nGaliausiai pridėtas lakoniškas paaiškinimas copied (angl. „nukopijuota“ – tai reiškia, kad vienas ar kitas įrašas nėra autentiškas, o perrašytas iš kitur).\n\nTaip pat – frazė „RIP to an Agendist“ („Tesiilsi ramybėje darbotvarkininkas“). RIP angliškai skamba „Rest In Peace“, tačiau šiuose įrašuose ji iššifruota su groteskiška klaida (arba taip parašyta sąmoningai) – „Rest In Pieces“ reiškia „tesiilsi gabalais“.\n\nNors kai kurie iš paminėtų faktų yra teisingi, kai kurios išvados ir interpretacijos yra klaidingos.\n\nPaskolino rolsroisą?\n\nŠiame painiame įraše užkoduotos kelios istorijos, kurios geriau gali būti žinomos tik išmanantiems Elžbietos II biografiją ir JK ar Nigerijos istoriją.\n\nSeras Louisas Phillipas Odumegwu Ojukwu (taip skamba jo vardas) buvo Nigerijos verslininkas, daugybės įmonių ir Nigerijos vertybinių popierių biržos įkūrėjas, pastarosios ir Afrikos kontinentinio banko (African Continental Bank – greičiausiai jo sutrumpintas pavadinimas paminėtas įraše) prezidentas.\n\n1909 m. gimęs vyras taip pat vadovavo arba priklausė tokių kompanijų, kaip „Shell Oil Nigeria“, „Guinness Nigeria“, „Nigerian National Shipping Line“, „Nigerian Cement Factory“, „Nigerian Coal Corporation“, direktorių valdyboms. Be to, per pirmuosius nacionalinius respublikos rinkimus L.Odumegwu buvo išrinktas į parlamentą.\n\nPrieš pat mirtį 1966 m. rugsėjį verslininkas buvo sukaupęs tiek turto, kad šiandien jis būtų vertas 4 mlrd. JAV dolerių. Pinigus vyras uždirbo daugiausia importuodamas džiovintą žuvį, užsiimdamas tekstilės, cemento ir transporto verslu.\n\nTurtuolis aktyviai reiškėsi politikoje dar iki nepriklausomybės (ją Nigerija paskelbė 1960 m. spalio 1 d.), finansavo politinę partiją – Nigerijos ir Kamerūno nacionalinę tarybą.\n\nSovietų Iljušino bombonešiai skriejo virš galvos, numesdami 1 tūkst. svarų bombas ant šiaudinių kaimų.\n\nL.Odumegwu mirė 1966-aisiais, likus mažiau nei metams iki Nigerijos pilietinio karo, kuris greičiausiai minimas įraše. Jo gyvybė užgeso Nkalagu mieste, kuris žinomas dėl didžiulių kalkakmenio, reikalingo cementui gaminti, išteklių. Vyras ten lankėsi siekdamas įtikinti vienos iš etninių grupių – igbo – atstovus dalyvauti Lagoso konferencijoje. Naktį po šio susitikimo turtuolis pasijuto blogai ir netrukus mirė. Nėra jokios informacijos, kad su tuo būtų susijusi monarchė.\n\nDešimtmečiu anksčiau Elžbieta II išties lankėsi Nigerijoje, britų kolonijoje, kuri tik po kelerių metų paskelbė nepriklausomybę. Formaliai monarchė 1953-1963 m. buvo Nigerijos karalienė.\n\nŠalies šiaurėje monarchė buvo vežiojama „Rolls Royce Silver Wraith“ – pirmuoju pokariniu rolsroisų modeliu. Esą vienintelis tokio lygio automobilis tuometėje Nigerijoje priklausė Kano (valstijos, kurios sostinė tokiu pačiu pavadinimu yra antras pagal dydį šalies miestas) emyrui Alhaji Mohammedui Sanusi I.\n\nEkrano nuotr. iš „Twitter“/Teigiama, esą pirmasis Nigerijos milijardierius juodaodis Louisas Odumegwu britų monarchei paskolino savo „Rolls-Royce“\n\nPagal kitą versiją, automobilis buvo pasiskolintas iš L.Odumegwu, kuris Antrojo pasaulinio karo metais britams skolino savo sunkvežimius, o už tai buvo paskelbtas Britų imperijos riteriu.\n\n1952-ųjų „Rolls-Royce“, kuriuo važinėjo Elžbieta II, vėliau buvo perdažytas žaliai ir baltai (Nigerijos spalvomis), gavo valstybinio numerio lentelę su užrašu „Amir Kano“ („Kano emyras“) ir buvo pastatytas Britų aukštosios komisijos rezidencijoje Abudžoje.\n\nPo Oksfordo – į karą\n\nTurtuolio sūnus Chukwuemeka Odumegwu Ojukwu buvo nuo Nigerijos atsiskyrusios ir vos keletą metų gyvavusios Biafros valstybės karinis bei politinis lyderis. 22-ejų baigęs istorijos magistro studijas Oksfordo universitete, vėliau jis taip pat užgyveno milijardinį turtą.\n\nĮraše minima būtent ši valstybė, susijusi su vienu juodžiausių Jungtinės Karalystės istorijos puslapių. Iš dalies pripažinta Biafros Respublika egzistavo 1967-1970 m.\n\nJos atsiradimas susijęs su kruvinais įvykiais Nigerijoje. Nepriklausomybę paskelbusi Vakarų Afrikos šalis stokojo ekonominio ir politinio stabilumo, ją purtė etniniai nesutarimai, dukart nesėkmingai bandyta įvykdyti karinius perversmus. Šiaurėje, kur dominavo hausa etninė grupė, nepasitenkinimas turtingesniais ir labiau išsilavinusiais igbo žmonėmis išaugo į smurtą.\n\nEkrano nuotr. iš „Facebook“/Istorija apie Elžbietos II kelionę į Nigeriją pasirodė jos laidotuvių dienomis\n\n1966-ųjų rugsėjį ten buvo nužudyta, skirtingais duomenimis, 10-30 tūkst. igbo. Milijonas jų pasitraukė į šios etninės grupės dominuojamus pietryčiu.\n\nVisų regionų atstovų bandymai pasiekti taikų susitarimą buvo nesėkmingi. 1967 m. gegužės 30 d. pietrytinių teritorijų karinis lyderis pulkininkas leitenantas (vėliau generolas) O.Ojukwu, įpareigotas konsultacinio susirinkimo, vienašališkai paskelbė regioną suverenia ir nepriklausoma respublika, pavadinimu Biafra. Federalinės vyriausybės vadovas generolas Yakubu Gowonas ją pripažinti atsisakė, tad netrukus įsiplieskė pilietinis karas (taigi jis nebuvo sumanytas karalienės).\n\nPirmaisiais mėnesiais Biafros kovotojams sekėsi. Jauną valstybę pripažino Dramblio Kaulo Krantas, Gabonas, Haitis, Tanzanija, Zambija. Kai kurios kitos šalys – Ispanija, Norvegija, Pietų Afrika, Prancūzija, Portugalija, tuometinė Rodezija, Vatikanas, nors formaliai nepripažino, ją rėmė. Pagalbos ji sulaukė ir iš nevyriausybinių organizacijų, pavyzdžiui, „Joint Church Aid“.\n\nMirė iš bado\n\nBet netrukus gerokai skaitlingesnės Nigerijos pajėgos ėmė Biafros karius stumti į jų teritorijos gilumą. Jau spalį krito respublikos sostinė Enugu, kiek vėliau ji prarado uostus, o teritorija susitraukė iki dešimtadalio buvusio dydžio. Šalyje įsivyravo badas ir įvairios ligos, todėl Biafrai oru buvo tiekiamas maistas ir vaistai. Nepaisant to, per pustrečių metų nuo bado mirė bemaž 2 mln. Biafros gyventojų (du trečdaliai iš jų buvo vaikai).\n\nEkrano nuotr. iš „Facebook“/Per pilietinį karą Nigerijoje 7-ajame deš. iš bado mirė bemaž 2 mln. žmonių\n\nAfrikos vienybės organizacija, popiežius ir kiti užsienio veikėjai siekė kovotojų susitaikymo. Tačiau daugelis valstybių pripažino Y.Gowono režimą kaip visos Nigerijos valdžią, o JK ir SSRS tiekė jam ginklus.\n\nBritų karo korespondentas, ne vienos knygos autorius Frederickas Forsythas, savo akimis matęs šį karą nuo trečios dienos, savo šalies vaidmenį jame įvertino kaip gėdingą, dėl kurio nereikėtų didžiuotis.\n\nPamatęs realią situaciją ir kaip viskas skyrėsi nuo to, kuo jis naiviai tikėjo stebėdamas iš Londono, žurnalistas po pusmečio paliko BBC ir vėl išvyko į Vakarų Afriką. Nors įspėjo O.Ojukwu neskleisiąs ne tik Nigerijos vyriausybės, bet ir jo propagandos, pastarasis leido britui pasilikti.\n\n„Didžiosios Britanijos slaptas kišimasis sustiprėjo, – tokius įspūdžius iš ano meto 2020-aisiais perpasakojo F.Forsythas. – Ginklai ir amunicija tyliai pasipylė, kai Whitehall (Londono gatvė, kur įsikūrę nemažai vyriausybės įstaigų, – red. past.) bei Haroldo Wilsono vyriausybė melavo ir visa tai neigė.\n\nMisionieriai pastebėjo iš tankių krūmynų išlendančias motinas, kurios nešėsi vaikus, virtusius gyvais griaučiais, bet išsipūtusiais pilvais.\n\nGerokai išsiplėtusi, su naujais ginklais ir slaptomis patarėjų komandomis, Nigerijos armija įsiveržė į Biafrą, kai gynėjai bandė atsimušti keliomis kulkomis per dieną. Sovietų Iljušino bombonešiai skriejo virš galvos, numesdami 1 tūkst. svarų bombas ant šiaudinių kaimų. (…)\n\nMisionieriai pastebėjo iš tankių krūmynų išlendančias motinas, kurios nešėsi vaikus, virtusius gyvais griaučiais, bet išsipūtusiais pilvais. Katalikų kunigai atpažino ūminio baltymų nepakankamumo simptomus.“\n\nIšbadėjusių vaikų vaizdai britams atvėrė akis. Pasipylė klausimai parlamentarams, prasidėjo demonstracijos, buvo atakuojamas premjeras H.Wilsonas. Ši istorija nuvilnijo per Europą, paskui – ir JAV.\n\n1969 m. balandį krito ir naujoji Biafros sostinė Umuahia. Po mažiau nei metų – 1970-ųjų sausį – O.Ojukwu pasitraukė į Dramblio Kaulo Krantą, o respublika pasidavė Nigerijos pajėgoms.\n\nPublikacija parengta 15min bendradarbiaujant su „Facebook“, kuria siekiama stabdyti klaidinančių naujienų plitimą socialiniame tinkle. Daugiau apie programą ir jos taisykles – čia.",
    "10 geriausių miestų pasaulyje dirbantiems nuotoliniu būdu": "Londonas, Jungtinė Karalystė\n\nNuotoliniu būdu dirbantiems skirtame socialiniame tinkle „NomadList“ Londonas įvardijamas kaip vienas geriausių miestų nuotoliniams darbuotojams. Londonas ne tik išsiskiria startuolių kultūra ir emigrantų bendruomene, bet ir pasižymi puikiu interneto greičiu bei veiklų mieste ir už jo ribų pasirinkimu. Tiesa, gyvenančiųjų Londone laukia gana didelės pragyvenimo išlaidos, ypač palyginti su kitais šiame sąraše esančiais miestais. Remiantis „Deel“ duomenimis, iš Londono nuotoliu dažniausiai dirba turinio kūrėjai, duomenų analitikai ir programinės įrangos inžinieriai.\n\nTorontas, Kanada\n\nTorontas yra vienas didžiausių technologijų bendrovių ir startuolių centrų pasaulyje. Nenuostabu, kad šis miestas taip pat yra ir vienas inovatyviausių nuotolinių darbuotojų kultūros atžvilgiu. Dirbantys šiame mieste mėgaujasi didžiuliais atlyginimais, o veiklos po darbo pasirinkimų – apstu. Pavyzdžiui, visai netoli už miesto galima pamatyti gražiausius gamtos stebuklus. Tiesa, kaip ir Londone, Toronte pragyvenimo išlaidos yra didelės, be to, reikia nepamiršti, kad čia gan šaltos žiemos, primenančios Lietuvą. Nepaisant to, daugelis specialistų Torontą laiko viena geriausių vietų dirbti nuotoliniu būdu, o pirmenybę šiam miestui teikia programinės įrangos inžinieriai, projektų vadovai ir vadybininkai.\n\nBuenos Airės, Argentina\n\nIeškote įdomaus miesto, pasižyminčio europietišku gyvenimo būdu, Pietų Amerikos atmosfera ir minimaliomis pragyvenimo išlaidomis? Buenos Airės yra puikus variantas. „NomadList“ duomenimis, tai – 10 geriausia vieta nuotoliniams darbuotojams ir pirmaujantis pasirinkimas tiems, kurie uždirba mažiau nei 1 000 eurų per mėnesį. „Tai nėra tobulas miestas – teks susitaikyti, kad Buenos Airėse nėra labai greito interneto, o kai kuriose miesto vietovėse galima jaustis kiek nesaugiai. Tačiau šis miestas yra tarsi rojus nuotoliniu būdu dirbantiems darbuotojams, ypač tiems, kurie mėgsta saulę, gerą maistą ir ramią atmosferą“, – sako Liina Laas, „Deel“ plėtros vadovė Baltijos, Vidurio ir Rytų Europos regione.\n\nMadridas, Ispanija\n\nJei nenorite vykti iki pat Pietų Amerikos, bet svajojate bent kiek pajusti Lotynų Amerikos gyvenimo ritmą, jūsų laukia Madridas. Nors Ispanijos sostinėje anglakalbių keliautojų nėra labai daug, nuotoliniai darbuotojai iš šio miesto turi galimybių uždirbti konkurencingą atlygį, o pragyvenimo išlaidos Madride yra palyginti nedidelės. „Deel“ duomenys rodo, kad šis miestas ypač populiarus tarp nuotoliniu būdu dirbančių turinio kūrėjų, programinės įrangos inžinierių ir duomenų analitikų.\n\nSan Fransiskas, JAV\n\nSan Fransiskas yra bene kosmopolitiškiausias JAV miestas. Tai puikus miestas nuotoliniams darbuotojams, norintiems linksmų vakarėlių saulėtoje Kalifornijoje. Žinoma, San Fransiskas nėra pigiausias, tačiau tai geras pasirinkimas ieškantiems savęs.\n\nPasak L.Laas, žmonės San Fransiske dažniausiai dirba žmogiškųjų išteklių skyriuose. „Verta atkreipti dėmesį, kad šiame mieste yra viena stipriausių startuolių kultūrų pasaulyje“, – pabrėžia pašnekovė.\n\nBogota, Kolumbija\n\nBogota yra tikrų tikriausias nuotolinių darbuotojų miestas. Tai spalvinga ir gyvybinga vieta, galinti nustebinti kiekvieną. Daugelis vietinių čia dirba nuotoliniu būdu ir naudojasi pelningomis galimybėmis užsienyje, todėl atvykusieji čia tikrai gali įsilieti į klestinčią nuotolinio darbo bendruomenę. „Deel“ duomenimis, Bogotoje dažniausiai samdomi nuotoliniai programinės įrangos inžinieriai, kūrėjai ir pardavimų specialistai.\n\nBengalūras, Indija\n\nBengalūras Indijoje yra nuotolinio darbo epicentras. Vietos specialistai čia yra ypač aukštos kvalifikacijos ir laisvai kalba angliškai, o nuotoliniai specialistai čia dažniausiai samdomi kaip žmogiškųjų išteklių vadovai, kokybės užtikrinimo inžinieriai ir techninio turinio rašytojai.\n\nBerlynas, Vokietija\n\nNors Londonas ar Torontas yra puikūs miestai nuotoliniams darbuotojams dėl jų interneto greičio ir didžiulių emigrantų bendruomenių, kai kuriems kainos tose vietovėse gali būti per didelės. Berlynas pasižymi labai panašiu gyvenimo būdu, tačiau čia pragyvenimas – kur kas pigesnis.\n\nTrečią vietą „NomadList“ reitinge užimančioje Vokietijos sostinėje verda naktinis gyvenimas ir laukia begalė kitų pramogų. Tad norintiems gyventi Europos technologijų centre Berlynas yra puikus pasirinkimas. Būtent todėl Berlyną taip dažnai renkasi nuotoliu dirbantys duomenų analitikai, programinės įrangos inžinieriai ir kūrėjai.\n\nKezonas, Filipinai\n\nDažnai jau po kelių mėnesių nuotolinio darbo žmonės pradeda ieškoti miestų, kur mažesnės pragyvenimo išlaidos ir geresnės oro sąlygos. Dėl šios priežasties Kezonas tapo nuotolinių darbuotojų itin pamėgta vieta. „Daugelis šalies specialistų yra ne vietiniai, tačiau aplinka čia tokia gera ir viskas taip nebrangu, kad daugelis klientų aptarnavimo specialistų, virtualių asistentų ir žmogiškųjų išteklių profesionalų pasirinko šią vietą ilgesniam laikui.“\n\nLagosas, Nigerija\n\nGalbūt kiek nustebins, bet Nigerija tampa vis populiaresnė tarp nuotolinių programinės įrangos kūrėjų ir inžinierių. Kaip rodo „Deel“ duomenys, vadybininkai, turinio kūrėjai ir produktų dizaineriai taip pat dažnai dirba būtent iš Nigerijos. Na, o pats Lagosas tampa vis labiau žinomas tarp dirbančių nuotoliniu būdu ir, nors dabar šis miestas „NomadList“ sąraše užima 221 vietą, jis sparčiai kyla. Žemos pragyvenimo išlaidos, puikus oras, įspūdingos bendradarbystės erdvės, didelė tarptautinė bendruomenė ir plačiai paplitusi anglų kalba tarp vietinių yra keletas priežasčių, lemiančių augantį Lagoso populiarumą.",
    "ELTA": "Biuleteniai\n\nKas? Kur? Kada?\n\nNumatoma Lietuvoje\n\nNumatomos vaizdo informacijos\n\nLietuvos istorija mena\n\nUžsienio istorinių sukakčių kalendorius\n\nAstrologija, orai, geri patarimai, juokai\n\nĮvairybės\n\nTV programa",
    "Tyrimas: po straipsnių apie Kaliningradą botų tinklai užpuolė LRT socialinius tinklus": "Praėjus kelioms savaitėms po to, kai Lietuva įvedė sankcijas tranzitui į Kaliningradą, „LRT English“ buvo užpulta socialiniame tinkle „Facebook“ veikiančių botų tinklų. Dezinformaciją tiriančios nevyriausybinės organizacijos „DebunkEU“ analizė atskleidė ryšius tarp išpuoliui naudotų „Facebook“ profilių ir galbūt su Rusija susijusių grupių, perkančių prieigą prie autentiškų socialinės žiniasklaidos paskyrų.\n\nSantrauka\n\n● Daugelis nuo 2022 m. birželio 1 d. iki 2022 m. rugpjūčio 31 d. „LRT English“ paskelbtų „Facebook“ įrašų sulaukė labai didelio sąveikos rodiklio – iki 111 kartų daugiau reakcijų nei vidutinis ankstesnis įrašas.\n\n● Sąveikų pasiskirstymas rodė nenatūralų elgesį, leidžiantį įtarti dirbtinio reakcijų skaičiaus didinimo taktiką.\n\n● Automatizuota duomenų analizė parodė sąveikas iš 91 šalies, kurių 57 proc. yra Afrikoje ir Azijoje.\n\n● Rankinis 850 paskyrų tyrimas atskleidė, kad daugiau nei pusė jų (56,9 proc.) yra įtartinos – dauguma jų priklauso Nigerijos, Kenijos ir Filipinų vartotojams.\n\n● „DebunkEU“ rado du vartotojus, reklamuojančius galimybę užsidirbti pagal socialinių tinklų „paskyros nuomos“ schemą, tikėtina, kad toks galėjo būti šios kampanijos modus operandi. Vienas iš šių vartotojų yra susijęs su Rusija.\n\n2022 metų birželį Lietuva pradėjo drausti prekių, kurioms taikomos sankcijos, tranzitą geležinkeliais tarp Rusijos ir jos eksklavo prie Baltijos jūros – Kaliningrado. Draudimas įsigaliojo birželio 18-osios vidurnaktį ir paskatino Kremliaus spaudimo Lietuvai kampaniją. Maskvos perspėjimuose buvo girdėti grasinimai „rimtu neigiamu poveikiu gyventojams“ ir Lietuvos nepriklausomybės pripažinimo atšaukimu.\n\n\n\nSusidariusi situacija tapo pretekstu skleisti melagingus ar klaidinančius naratyvus, pavyzdžiui, kad Kaliningrade kils badas ar prasidės Trečiasis pasaulinis karas.\n\n/ „DebunkEU“\n\nNetikėtas „LRT English“ įrašų „Facebook“ tinkle populiarumas\n\n\n\nNors LRT yra vienas didžiausių žiniasklaidos kanalų Lietuvoje, „LRT English“ įrašai socialiniame tinkle „Facebook“ paprastai sulaukdavo ne itin didelio reakcijų skaičiaus. Nuo 2021 m. rugsėjo iki 2022 m. birželio vieną įrašą vidutiniškai lydėdavo 42 reakcijos. Tačiau antroje birželio pusėje kai kurie įrašai apie Kaliningrado tranzito situaciją pasklido itin plačiai.\n\nNuo 2022 m. birželio 1 d. iki rugpjūčio 31 d. „LRT English“ publikuoti įrašai su raktiniu žodžiu „Kaliningradas“ sulaukė 45 700 reakcijų. Tačiau tik 14 įrašų, kuriuose daugiausia dėmesio skiriama Kaliningradui taikytoms sankcijoms, pasižymėjo ženkliai išaugusiu reakcijų skaičiumi ir sulaukė iki 111 kartų daugiau reakcijų nei vidutinis įrašas. Įrašai, sulaukę daugiausia reakcijų, buvo skelbiami nuosekliais 10–14 dienų intervalais.\n\n/ „DebunkEU“\n\nKai kuriuos įrašus apie Kaliningradą lydėjo šimtai ar tūkstančiai reakcijų, komentarų ir pasidalijimų. Kai kurių Lietuvos transliuotojo įrašų sąveikų skaičius buvo panašus į didžiųjų pasaulinių žiniasklaidos priemonių, tokių kaip „Reuters“, „BBC News“ ar CNN, sąveikų skaičių, kartais ir daug didesnis.\n\n/ „DebunkEU“\n\nLiepos 7 dieną „LRT English“ puslapyje socialiniame tinkle „Facebook“ buvo paskelbta apie užfiksuotą įtartiną aktyvumo po įrašais apie Rusiją, Kaliningradą ir kai kuriomis kitomis temomis padidėjimą. Toks apgaulingas elgesys „dažnai buvo būdingas netikroms paskyroms, kuriose gausu neapykantą kurstančios kalbos ir dezinformacijos“. Dėl šios priežasties paskyros administratoriai nusprendė apriboti galimybę komentuoti tam tikrus įrašus. Tačiau draudimas reikšmingai nesumažino reakcijų po vėlesniais su Kaliningrado tranzito situacija susijusiais įrašais skaičiaus.\n\nPaskyros Afrikoje ir Azijoje\n\n„DebunkEU“ užfiksavo nemažai į „LRT English“ įrašus reagavusių paskyrų, kuriose vartotojo vardas neatitinka paskyros URL ir vietos, taip pat rasta paskyrų su bendro pobūdžio nuotraukomis ar apskritai užrakintų profilių. Tačiau, „DebunkEU“ duomenimis, daugeliu atvejų vartotojų vardai atitinka jų geografinę ir kultūrinę aplinką.\n\nNaudodami „Namsor“ programą, „DebunkEU“ tyrėjai nustatė, kad į įrašus buvo reaguota iš 91 šalies.\n\n/ „DebunkEU“\n\n„DebunkEU“ patikrino 847 paskyras ir nustatė didelę tikimybę, kad daugiau nei pusė jų (56,9 proc.) priklauso socialinės žiniasklaidos troliams ar botams. Šios paskyros kildinamos iš 91 šalies, daugiausia iš Afrikos ir Azijos valstybių (77 proc.).\n\nTrys pagrindinės įtartinų paskyrų kilmės šalys buvo Nigerija, Kenija ir Filipinai. Kadangi dokumentais pagrįsti atvejai rodo, jog šiose šalyse aktyviai veikia socialinės žiniasklaidos botų ir trolių fermos, yra dar viena priežastis manyti, kad prieš „LRT English“ buvo vykdoma dirbtinio reakcijų skaičiaus didinimo kampanija.\n\n/ „DebunkEU“\n\n„DebunkEU“ išskyrė keletą požymių, rodančių, kad paskyra greičiausiai yra neautentiška (t. y. priklauso troliams, botams ar į ją buvo įsilaužta), – nesena sukūrimo data, įtartina veikla (pavyzdžiui, neaktyvumas ilgus metus arba hiperaktyvumas ir nuolatinis įrašų skelbimas), išskirtinai politinio turinio įrašai, neatitikimas tarp vartotojo vardo ir paskyros URL (pavyzdžiui, nesutampa lytis, geografinis, kultūrinis regionas), įtartinai didelis draugų skaičius (daugiau nei 2000) ir kt.\n\nPaskyrose iš Afrikos šalių buvo užfiksuotas neįprastai didelis ir tarpusavyje panašus draugų skaičius (4900). Dauguma tokių profilių buvo Nigerijoje.\n\nAnalitikai taip pat rado visą virtinę afrikietiškos kilmės paskyrų, skirtų prokremliškos propagandos sklaidai.\n\nNedidelė paskyrų grupė greičiausiai buvo botai, nes joms būdinga panaši vardo rašymo forma, panašios biografijos, panaši veikla ir sąveika su kitomis įtartinomis paskyromis.\n\n/ „DebunkEU“\n\nĮtartinos paskyros turėjo ir daugiau bendrų bruožų, pavyzdžiui, simbolių naudojimas biografijose. Be to, šios paskyros buvo susietos su kitais tariamais socialinės žiniasklaidos profiliais, tačiau jų skelbiamos nuorodos buvo neaktyvios arba nusiųsdavo į kieno nors kito socialinio tinklo paskyrą. Tos pačios paskyros kartais pateikdavo savo „WhatsApp“ numerius – patikrinus kai kuriuos telefono numerius paaiškėjo, kad jie susieti su sukčių pokalbių grupėmis.\n\nKai kurias paskyras administruojantys vartotojai prašėsi į draugus arba komentaruose rašydavo išbandantys vadinamąsias greičio fermas (angl. speed farms), t. y. sekėjų kaupyklas.\n\nGalimai neautentiškos paskyros sukuria didžiulį tinklą, leidžiantį joms skleisti „patinkantį“ turinį ir padidinti jo pasiekiamumą. Analizuodami įtartinų profilių „draugus“ ir paspaudimus „patinka“, „DebunkEU“ tyrėjai aptiko „Facebook“ grupes, kurios veikia kaip „sekėjų fermos“, pavyzdžiui, viešą grupę „Follow To Follow Back“, turinčią daugiau nei 250 000 narių. Tarp tų, kurie dalijosi įrašais apie Kaliningradą, buvo paskyrų, turinčių tūkstančius draugų.\n\n„Paskyrų nuoma“ Filipinuose\n\nAptikę reklamą, siūlančią pinigus mainais už „Google Ads“ paskyros nuomą, kad būtų galima įdėti ir rodyti kliento skelbimus nuo 21 iki 6 val., „DebunkEU“ tyrėjai, tikėtina, išsiaiškino galimą dezinformacijos sklaidos kampanijų socialinėje žiniasklaidoje modus operandi. Tokia veikla ypač populiari Filipinuose.\n\nPanašios tikslinės kampanijos siūlo žmonėms išsinuomoti ir socialinės žiniasklaidos paskyras, įskaitant „Facebook“. Nors paskyros, kurioje buvo rodomas skelbimas, pavadinimas buvo filipinietiškas, URL rodė akivaizdžiai rusišką pavadinimą. Profilio skiltyje „Patinka“ buvo nemažai rusiškų puslapių, taip pat buvo pateikta nuorodų į Rusijoje plačiai naudojamus socialinius tinklus („Odnoklassniki“ ir „VKontakte“). Abi šios nuorodos neaktyvios.\n\n/ „DebunkEU“\n\n„DebunkEU“ taip pat išanalizavo 8 936 komentarus, parašytus iš 3 140 paskyrų po šešiais įrašais. Paprastai jie nebuvo tiesiogiai susiję su sankcijų tema. Dažniausiai juose buvo bandoma spręsti kiek bendresnes problemas, sukeliant diskusijas apie Vakarus ir Rusijos invaziją į Ukrainą.\n\n„Graphika“ sukurta teksto analizės technologija padėjo nustatyti bendras komentarų temas, o tinklo analizės technologija – identifikuoti auditorijas, kurios įsitraukia į diskusijas šiomis temomis. Pirminėse išvadose figūruoja propaganda, antiukrainietiški ir prorusiški naratyvai, į kuriuos įtraukė vartotojai iš viso pasaulio, įskaitant koordinuotus veikėjus, remiančius Basharo al Assado režimą Sirijoje, ir Meksikos žurnalistus bei tyrėjus.\n\n\n\nNaujas dezinformacijos sklaidos metodas\n\n\n\nAnalizė atskleidė naują manipuliavimo informacija socialiniuose tinkluose būdą. Įrašai su nuorodomis į LRT straipsnius tapo užsienio „Facebook“ botų ir trolių fermų išpuolio taikiniu. Numanomas piktybinės socialinės žiniasklaidos kampanijos tikslas buvo padidinti spaudimą tarptautinei nuomonei ir sukelti baimę dėl galimų tolesnių sankcijų pasekmių.\n\nŠie tikslai sutapo su Rusijos, kuri tuo pat metu vykdė politinę kampaniją, siekdama įbauginti visuomenę grėsmingomis pasekmėmis, interesais. Nors analizė neparodė tiesioginio valstybinio lygio veikėjų įsitraukimo, tokia kampanija visiškai atitiktų prokremliškos propagandos tikslus.\n\nVisą „DebunkEU“ tyrimą (anglų k.) galite rasti čia.",
    "Kęstutis Girnius. Trys Rusijos karai": "Dalinės mobilizacijos skelbimas yra desperacijos požymis, akivaizdus pripažinimas, kad blogėja padėtis mūšio lauke, kad vadinamoji „specialioji karinė operacija“ yra nesėkminga, kad reikia griebtis kitų priemonių pralaimėjimui išvengti. Įsidėmėtinos ir mobilizacijos paskelbimo aplinkybės.\n\nTai įvyko vos kelios dienas po to, kai per susitikimus su Putinu Kinijos ir Indijos vadovai viešai kritikavo karą, ir kelios dienos prieš Jungtinių Tautų Organizacijos (JTO) Generalinės Asamblėjos metinę sesiją. Taigi nei draugiškų šalių reiškiamos abejonės, nei lengvai numatomi griežtesni JTO šalių vadovų pasmerkimai nepaskatino Putino atidėti paskelbimo.\n\nTai įvyko vos kelios dienos po to, kai per susitikimus su Putinu Kinijos ir Indijos vadovai viešai kritikavo karą, ir kelios dienos prieš Jungtinių Tautų Organizacijos (JTO) Generalinės Asamblėjos metinę sesiją. Taigi nei draugiškų šalių reiškiamos abejonės, nei lengvai numatomi griežtesni JTO šalių vadovų pasmerkimai nepaskatino Putino atidėti paskelbimo. Padėtis turi būti bloga.\n\nPutinas netiesiogiai pripažino, kas buvo visiems aišku, – būtent, kad Rusija kariauja su Ukraina, o karą, skirtingai negu specialiąją karinę operaciją, kurią būtų buvę galima nutraukti, paskelbus, jog pagrindiniai tikslai pasiekti, reikia kovoti ir laimėti, siekiant išvengti gėdingo pažeminimo. Tad sumažėjo tikimybė, kad bus siekiama rasti diplomatinį sprendimą. Didėja ir paties Putino vaidmuo. Atsakingi JAV pareigūnai tvirtina, kad Putinas pranešė kariškiams, kad jis nustato strategiją ir atmetė jų prašymą išvesti karius iš Chersono miesto. Pasitraukimas iš Chersono leistų Rusijos kariuomenei tvarkingai atsitraukti per Dniepro upę, išsaugant savo įrangą ir išgelbėjant karių gyvybes.\n\nUžtruks kurį laiką, kol rezervistai bus apmokyti, apginkluoti ne itin moderniais ginklais ir pasiųsti į frontą. Didesnis karių skaičius iš dalies atsvers Ukrainos karių persvarą, padidins tikimybę atremti naujus ukrainiečių puolimus, gal net atnaujinti ofenzyvą Donecko srityje. Bet didesnių, juolab strateginių pokyčių nelaukiama.\n\nKonvencinis sausumos karas nėra vienintelis karas, kurį Rusija yra pasiryžusi kariauti. Ji pradės energingiau vykdyti tai, ką galima laikyti kolonijinio karo atmaina, kai kovojama su tauta, o ne tik su jos ginkluotosiomis pajėgomis.\n\nKonvencinis sausumos karas nėra vienintelis karas, kurį Rusija yra pasiryžusi kariauti. Ji pradės energingiau vykdyti tai, ką galima laikyti kolonijinio karo atmaina, kai kovojama su tauta, o ne tik su jos ginkluotosiomis pajėgomis. XIX a. Europos valstybių kariškiai įsitikino, kad su Afrikos gentimis negalima kovoti, remiantis Europoje tuo metu plačiai paplitusiu karo supratimu – kaip taisyklėmis grindžiamomis, net ritualinėmis rungtynėmis tarp profesionalių ginkluotųjų pajėgų.\n\nEuropoje buvo siekiama apriboti karo veiksmus bei užtikrinti, kad jie būtų nukreipti prieš priešo ginkluotąsias pajėgas, o ne prieš civilius. Tradiciniuose Europos karuose priešo armija buvo objektas, su kuriuo reikia kovoti, kolonijiniuose karuose kariaujama su visa tauta, tad karai buvo nuožmesni. „Afrikos kare“ esą nebuvo kito pasirinkimo, kaip atimti iš priešo pragyvenimo šaltinį. Todėl reikėjo jo teritoriją nuniokoti, jo kaimus ir pasėlius sudeginti, jo turtą, gyvulius ir maisto atsargas išgrobstyti arba sunaikinti, gyventojus terorizuoti, kad jie nepalaikytų savo karių. Kariavimo būdas buvo veiksmingas. 1876 metais daugiau nei 90 proc. žemyno vis dar valdė afrikiečiai, tačiau 1914 m. – jau tik mažą likutį.\n\nManytina, kad Rusija vis labiau pasitelks kolonijinio karo metodus. Lig šiol smarkiai nukentėjo Ukrainos miestai ir infrastruktūra, sunaikintos ligoninės, mokyklos ir prekybos centrai. Nežinia, kiek iš šių objektų buvo tiesioginiai taikiniai, kiek buvo sunaikinta dėl beatodairiško artilerijos naudojimo arba dėl netinkamo išmaniųjų ginklų veikimo. Jei anksčiau buvo siekiama sunaikinti užtvanką netoli Kryvyj Riho viena galinga raketa, ateityje gal bus smogiama dviem. Viena raketa smarkiai pažeidė Charkivo šiluminę elektrinę, kitą kartą gal bus puolama trimis.\n\nArtėjant žiemai, miestų antpuoliai smarkiai apsunkins gyvenimą vietiniams. Vienas humanitarinės organizacijos pareigūnas apskaičiavo, kad milijonai langų išdužo nuo sprogimų. Stiklo paklausa milžiniška, beveik visas stiklas Ukrainoje yra importuojamas, didžioji jo dalis – iš brangesnių Europos rinkų, kainos didėja, nes stiklo gamyba naudoja itin daug energijos. Sparčiai augančios gamybos sąnaudos, padidėjusi paklausa, tiekimo grandžių sutrikimai paprasto stiklo kainą didina dvigubai, trigubai ar net keturis kartus. Bet be įstiklintų langų beveik neįmanoma išgyventi žiemos Ukrainoje. Rusija tai žino.\n\nTrečiasis karas, trečiasis frontas – kol kas tik žodinis, sukeltas Putino grasinimu panaudoti branduolinius ginklus, jei kiltų pavojus Rusijos nacionaliniam saugumui. Ryški ekspertų dauguma mano, kad Putinas blefuoja.\n\nPasak kai kurių, vien tai, kad Putinas pabrėžia, kad jis neblefuoja, skatina manyti, kad jis kaip tik tą daro. Prisiminus, jog Rusijos karinė doktrina tvirtina, kad branduolinio ginklo naudojimas nebūtinai priveda prie nevaldomo eskalavimo, verta klausti, kokie galėtų būti taikiniai, jei būtų nutarta naudoti branduolinį ginklą.\n\nTikėtiniausi ribotų branduolinių ginklų taikiniai – svarbi infrastruktūra, o ne miestai, – bet jai jau smogiama konvenciniais ginklais. Kitas galimas taikinys – stambūs kariniai daliniai, bet čia ne Antrasis pasaulinis karas. Kad ir kaip būtų, Chersonas puolamas, vyraujančio vaidmens neturės sutelkti masiniai tankų pulkai. Manoma, kad ginklas gali būti susprogdintas ore virš Ukrainos teritorijos, gal bus smogiama į Gyvačių salą ar kitą beveik neapgyvendintą teritoriją.\n\nKiekvienu atveju ginklo panaudojimas Rusijai brangiai kainuotų. Jį griežtai smerktų ir nuo Rusijos nusigręžtų neutralios ar net Kremliui simpatizuojančios šalys kaip Indija, Nigerija, Brazilija. Rusija būtų beveik visiškai izoliuota. Net Kinija gal atsiribotų – jos užsienio reikalų ministras šeštadienį paragino Rusiją ir Ukrainą neleisti savo karui „išplisti“ ir pasiūlė ieškoti diplomatinio sprendimo.\n\nBet jei Ukraina sėkmingai pultų Krymą ir nukariautų didesnę jo dalį, Putinas ir jo aplinka gal ryžtųsi daryti tai, kas būtina Krymui išsaugoti, įsitikinę, kad bus galima atgrasyti „ištižusius“ Vakarus.\n\nVisa tai supranta Putinas ir jo artimieji, kurie neskubės naudoti branduolinio ginklo. Bet jei Ukraina sėkmingai pultų Krymą ir nukariautų didesnę jo dalį, Putinas ir jo aplinka gal ryžtųsi daryti tai, kas būtina Krymui išsaugoti, įsitikinę, kad bus galima atgrasyti „ištižusius“ Vakarus.\n\nValstybė siekia valdyti eskalavimo procesą (angl. escalation dominance), išlaikyti ryškiai pranašesnę poziciją prieš varžovą įvairiuose eskalavimo etapuose, kad varžovas tolesnį eskalavimą visada vertintų kaip pralaimėjimą. Kaip kadaise pastebėjo konfliktų teoretikas, Nobelio laureatas Thomasas Schellingas, dviejų šalių mėginimas valdyti eskalavimą gali reikštis kaip „konkurencija prisiimant riziką“, todėl gali dominuoti ne galingiausia šalis, bet „ryžtingiausia“. Kad tik neprieitume prie tokios padėties.",
    "Prastas Europos čempionatas Lietuvos pozicijai FIBA reitinge nepakenkė": "Pasibaigus visų žemynų čempionatams, FIBA pasiektus rezultatus susumavo tradiciniame savo reitinge.\n\nVos penkioliktąją vietą Europos čempionate užėmusi Lietuvos rinktinė reitinge išlaikė aštuntąją vietą su 673,7 taško. Tiesa, į nugarą jau kvėpuoja Graikija (670,8), Italija (647,6) ir Vokietija (640,6).\n\nPirmąją vietą išlaiko Jungtinių Amerikos Valstijų (JAV) rinktinė (760,7). Tiesa, prie jų itin prisiartino Europos čempionate triumfavę ispanai (758,9), išlaikantys ir pasaulio čempionų titulą.\n\nIspanams padeda ir atmestinas amerikiečių požiūris į pastaruosius mačus. Ne pačią pajėgiausią rinktinę išsiuntę amerikiečiai FIBA Pasaulio taurės atrankoje nusileido Meksikai, o Amerikos čempionate krito prieš Argentiną bei pasidabino bronza.\n\nTrečiąją vietą išlaiko Australija, į ketvirtąją pašoko Argentina, už jų rikiuojasi Prancūzija, Serbija ir Slovėnija.\n\nREKLAMA\n\nFIBA reitingas:\n\n1. JAV – 760,7\n\n2. Ispanija – 758,9\n\n3. Australija – 741,1\n\n4. Argentina – 736,1\n\n5. Prancūzija – 712,9\n\n6. Serbija – 711,5\n\n7. Slovėnija – 703,5\n\n8. Lietuva – 673,7\n\n9. Graikija – 670,8\n\n10. Italija – 647,6\n\n11. Vokietija – 640,6\n\n12. Čekija – 597,7\n\n13. Lenkija – 589,9\n\n14. Brazilija – 574,6\n\n15. Kanada – 559,3\n\n16. Turkija – 516,3\n\n17. Venesuela – 516,3\n\n18. Juodkalnija – 500,6\n\n19. Nigerija – 460,1\n\n20. Tunisas – 447,5\n\nReitingas vedamas aštuonerių metų laikotarpiui. Moterų reitingas bus atnaujintas pasibaigus Australijoje vykstančiai Pasaulio taurei. Pastarąjį kartą lietuvės jame užėmė 34-ąją vietą.\n\n„Ilgoji pertrauka“: privačios treniruotės su Milakniu, natūralizuota žaidėja Lietuvos moterų rinktinei, naujas 3x3 treneris ir „Ryto“ paieškos",
    "„Kings“ treneris turi patarimą Maksvyčiui, kaip Saboniui rasti vietą rinktinėje": "Nuotr.: Instagram\n\nEuropos čempionate besisvečiuojantis Sakramento „Kings“ treneris Mike'as Brownas dar sykį nusistebėjo Lietuvos krepšinio sirgaliais ir pabandė surasti vietą rinktinėje savo auklėtiniui Domantui Saboniui.\n\nDomantas Sabonis Pozicija: PF, C Amžius: 26 Ūgis: 211 cm Svoris: 109 kg Gimimo vieta: Portlandas, JAV\n\n„Aš sužavėtas Lietuvos sirgalių. Aš stebėjau lietuvius per televizorių, buvau Eurolygos finalo ketverte Belgrade prieš ketverius metus. Bet jūsų entuziazmas, dvasia ir tai, ką čia atsinešė į Kiolną susirinkę Lietuvos krepšinio gerbėjai, yra kažkas neįtikėtino“, – per ilgąją Lietuvos ir Vokietijos mačo pertrauką interviu BasketNews susižavėjimo neslėpė ilgametis NBA treneris.\n\n„Lanxess“ tribūnose, kuriose buvo ir apie 5 tūkst. Lietuvos aistruolių, taip pat buvo ir „Kings“ savininkas Vivekas Ranadive.\n\n„Aš kartais save pagaudavau, kad nebežiūriu rungtynių, o stebiu sirgalius ir klausausi jų, nors net nesuprantu, ką jie skanduoja, – kvatojo svečias. – Ta jų čia kuriama atmosfera yra fantastinė.“\n\nĮ Europą iš Amerikos atvykęs specialistas iš pradžių lankėsi grupės varžybose Milane, kur Ukrainos rinktinei atstovauja kitas „Kings“ aukštaūgis Alexas Lenas.\n\nAntrą dieną Kiolne viešintis Brownas dabar čia stebi kertinį savo naujai formuojamos komandos narį.\n\n„Man labai smagu, kad galėsiu treniruoti Sabonį. Jis tiek stengiasi aikštėje... Stebėdamas rungtynes gali pamatyti, kaip jis bando rasti savo kelią. Jam šiek tiek sudėtinga, nes jis žaidžia ketvirtoje pozicijoje šalia Valančiūno. Jie abu bando rasti savo kelią. Bet tai du geriausi žaidėjai komandoje, todėl treneris bando rasti būdų, kaip išnaudoti juos aikštėje vienu metu“, – nė neklaustas apie Lietuvos rinktinės milžinų sutalpinimą vienoje baudos aikštelėje, prasitarė Brownas.\n\nMažesnė FIBA aikštė, trijų sekundžių taisyklės gynyboje nebuvimas ir 213 cm ūgio partneris po krepšiu atėmė iš Sabonio nemažai privalumų.\n\nVid. 18,9 taško, 12,3 atkovoto kamuolio bei 5,8 rezultatyvaus perdavimo per 34 minutes praėjusį sezoną Sakramente rinkęs aukštaūgis Europos pirmenybėse fiksuoja 9,7 taško, 7 atkovotų kamuolių bei 2 rezultatyvių perdavimų vidurkį per 29 minutes ir yra tik penktas pagal rezultatyvumą.\n\nBasketNews paklausė Browno, kaip jis pats bandytų išnaudoti rinktinėje šiuos du žaidėjus ir ką galėtų patarti Kaziui Maksvyčiui.\n\n„Akivaizdu, kad nesu kasdien šalia komandos. Jie kartais galėtų žaisti ir drauge. Bet aš bandyčiau daugiau žaisti su jais atskirai, kad vienas būtų aikštėje, o kitas ilsėtųsi“, – BasketNews sakė Brownas.\n\n„Didžiausia Sabonio stiprybė yra kaip jo tėčio. Tai jo kraujyje. Jie abu gali labai gerai skirstyti kamuolį. Todėl norėčiau daugiau jį matyti ant baudos aikštelės kampo, tuo pačiu organizuojant užtvaras be kamuolio. Leisčiau Saboniui skaityti situacijas, kuomet vienas žaidėjas po užtvaros bėga jo link, o kitas kerta tolyn“, – detalizavo „Kings“ treneris.\n\n„Bent jau mes taip ketiname žaisti Sakramente. Tikėkimės, kad jis turės tokią galimybę ateityje ir Lietuvos rinktinėje“, – pridūrė naujasis lietuvio treneris.\n\nNuotr. AP – Scanpix\n\nVos tik gavęs darbą Sakramente Brownas pabrėžė, kad jis mato Sabonio ir De'Aarono Foxo porą kaip Top 3 duetą visoje lygoje.\n\n52-ejų strategas nori, kad Sabonis į savo žaidimo repertuarą įtrauktų ir stabilesnį metimą iš trijų taškų zonos.\n\nPraėjusį sezoną lietuvis iš toli NBA atakavo 31,2 proc. taiklumu, per mačą išsimesdamas po du tritaškius. Kiolne Sabonis metė tris tolimus metimus ir pataikė vieną.\n\n„Norime, kad jis atakuotų iš trijų taškų zonos pasitikėdamas savo jėgomis. Šią vasarą jis dirbo ties šiuo aspektu“, – tikino Brownas.\n\nAmerikietis Sabonį savo komandoje įsivaizduoja dukart naudingiausio NBA žaidėjo Nikolos Jokičiaus vaidmenyje.\n\n„Nuo baudos aikštelės kampo, jis galės įžaisti kamuolį komandos draugams. Mes jau dirbame ties tuo „Kings“ komandoje. Ruošiame gynėjus tokiam žaidimui, kad jie galėtų įkirsti ir išplėsti aikštę. Sabonis turės kamuolį rankose panašiai kaip Jokičius, kad galėtų kurti mums situacijas ir palengvinti žaidimą kitiems“, – analizavo Brownas.\n\n„Ir, be abejo, Sabonis puikiai stato užtvaras. Jo užtvaros yra neįtikėtinos. Aš labai laukiu, kada galėsiu pamatyti jo du prieš du žaidimą su De'Aaronu Foxu“, – nekantravo strategas.\n\nPagal po užtvarų sugeneruotus taškus komandos draugams, Sabonis visoje NBA (12,9 tšk.) nusileido tik prancūzų žvaigždei Rudy Gobertui (15,3 tšk.).\n\nMike'as Brownas yra tik vienas toks NBA, kuris treniravo du vienintelius visų žvaigždžių rungtynėse dalyvavusius lietuvius.\n\n2007-aisiais Brownas LeBrono Jameso Klivlando „Cavaliers“ išvedė į NBA superfinalą.\n\n„Z buvo šiek tiek subtilesnis žaidėjas, – du Lietuvos centrus BasketNews lygino Brownas. – Domas yra labiau fiziškas. Jis kals tau į burną. O Žydrūno žaidime buvo daugiau subtilumo – jis galėjo mesti, perduoti kamuolį, žaisti baudos aikštelėje, du prieš du.“\n\n„Tačiau Domas daug geresnis kamuolio skirstytojas ir daug fiziškesnis žaidėjas nei Z. Bet jie abu nuostabūs žmonės ir tikrai geri krepšininkai“, – pridūrė NBA treneris.\n\nNuotr. AP – Scanpix\n\nMike'ui Brownui nesvetimas FIBA krepšinis. Pernai jis vadovavo Nigerijos rinktinei Tokijo olimpinėse žaidynėse.\n\nNors pasiruošimo žaidynėms cikle Nigerija buvo netgi pranokusi Jungtinių Amerikos Valstijų komandą, Tokijuje Browno auklėtiniai neperžengė grupės barjero.\n\nPasiruošimo olimpiadai stovykloje amerikiečiui talkino ir lietuvis Deividas Dulkys, kuris artėjantį sezoną darbuosis jo trenerių štabe Sakramente.",
    "Fondas „Pagalba kenčiančiai Bažnyčiai“: didėja krikščionių persekiojimo mastai": "Paramos fondas gauna neraminančias ataskaitas apie siaubingas kančias, kurias žmonės patiria dėl savo tikėjimo – prievartą, pagrobimus, žmogžudystes.\n\nTarptautinės smurto aktų dėl religijos ar tikėjimo aukų paminėjimo dienos proga, fondo „Pagalba kenčiančiai Bažnyčiai“ britų padalinys pakvietė Didžiosios Britanijos vyriausybę imtis veiksmų apginti tuos, kurie persekiojami dėl tikėjimo.\n\n\n\nPopiežiškasis paramos fondas „Pagalba kenčiančiai Bažnyčiai“ teigia, kad daroma nepakankamai sprendžiant religinio persekiojimo problemą. Fondo JK padalinio nacionalinė direktorė Caroline Hull ragina būsimąjį britų premjerą imtis veiksmų, kad būtų nutraukti religijos ir įsitikinimų laisvės pažeidimai.\n\n\n\nParamos fondas gauna neraminančias ataskaitas apie siaubingas kančias, kurias žmonės patiria dėl savo tikėjimo – prievartą, pagrobimus, žmogžudystes. Caroline Hull teigė, kad smurtas vyksta įvairiose pasaulio vietose. Pasak jos, žmonės tokiose šalyse kaip Kinija, Pakistanas, Nigerija, Mozambikas, Afganistanas, kai kurie Artimųjų Rytų regionai, patyrė didžiulius išbandymus ir kančias. Vien Nigerijoje 2022 m. buvo pagrobtas ir mirtinai nukankintas kunigas, jauna krikščionių mergaitė užmėtyta akmenimis ir sudeginta dėl tariamo piktžodžiavimo programėlės WhatsApp žinutėse, įvykdytas išpuolis prieš Šv. Pranciškaus Ksavero bažnyčią Ove, Ondo valstijoje per Sekmines, kai žuvo mažiausiai 41 žmogus. „Pagalbos kenčiančiai Bažnyčiai“ JK skyriaus direktorė pažymėjo, kad Nigerija yra didžiausia Afrikos valstybė ir svarbu, kad ji nesugriūtų, nes tai turėtų įtakos visam regionui, ir paragino JK vyriausybę padaryti viską, ką gali, kad padėtų stabilizuoti šią šalį.\n\n\n\nNetrukus paramos fondas paskelbs ataskaitą „Persekiojami ir pamiršti: ataskaita apie persekiojamus dėl tikėjimo krikščionis 2020-2022“, kuri pristato krikščionių situaciją 24 šalyse. Deja, daugelyje ataskaitoje minimų šalių situacija pablogėjo nuo paskutinės ataskaitos, rengtos 2017–2019 m. Caroline Hull atkreipė dėmesį, kad visame pasaulyje yra milijonai krikščionių, kurie yra persekiojami, ir pridūrė, kad Vakaruose sunku tai suprasti.\n\n\n\n„Vienas iš svarbių poslinkių, kuriuos matome, yra tai, kad Afrika tampa nauju šių smurto veiksmų religiniu pagrindu centru, kur labiausiai kenčia religinės mažumos, o ypač – krikščionys“, – pažymi C. Hull. Naujos ataskaitos publikavimas suteikia galimybę vyriausybei sužinoti apie krikščionių persekiojimo mastą.\n\n(DŽ/Vatican News)",
    "Pergalingos Lietuvos krepšinio istorijos: neeilinė J.Valančiūno ištikimybė rinktinei": "Europos čempionatas – svarbiausias šių metų krepšinio renginys, tad ta proga Krepsinis.net portalas kviečia prisiminti įsimintiniausias Lietuvos rinktinės akimirkas.\n\nPristatome jums daugiau nei dešimtį pergalingų Lietuvos krepšinio istorijų. Ne visos jos bus susijusios su konkrečiu turnyru ar pergale – šįkart dėmesį skirsime neeiliniam Jono Valančiūno pavyzdžiui.\n\nGalima kritikuoti, galima mėgautis, tačiau negalima paneigti fakto, kad J.Valančiūnas kasmet rodo išskirtinį pavyzdį visiems žaidėjams, kaip rinktinė turi būti prioritetas numeris vienas.\n\n30 metų 213 cm ūgio centras per visą savo profesionalo ir jaunuolio karjerą nė vienos vasaros nepraleido be rinktinės. Iš pradžių jis vedė į priekį 1992-ųjų kartą, palikdamas ją tik 2012-aisiais. Tada J.Valančiūnas jau turėjo svarbesnių reikalų – kartu su vyrais siekė olimpinio kelialapio.\n\nREKLAMA\n\nVyrų nacionalinės komandos aprangą aukštaūgis apsivilko dar 2011-aisiais. Tuo metu Europos čempionatas ošė Lietuvoje.\n\nDar pasiruošimo metu 20-metis jaunuolis surengė skambų debiutą – pirmosiose rungtynėse sumetė 26 taškus į čekų krepšį, atkovojo 11 kamuolių ir padėjo Kęstučio Kemzūros auklėtiniams laimėti mačą triuškinamai.\n\n„Šiandien jaudinausi labiau nei įprasta“, – pripažino Jonas po galingo pasirodymo, šalia jo rinktinėje tada žaidė tokie žmonės kaip Šarūnas Jasikevičius, Rimantas Kaukėnas, Martynas Pocius, Darius Songaila, Simas Jasaitis ir kiti.\n\nVos prasidėjus čempionatui jis daug minučių negavo, o ir gavęs turėjo problemų su klaidomis bei pražangomis. Geriausią savo pasirodymą aukštaūgis surengė prieš serbus, kuomet per 20 minučių pelnė 18 taškų bei atkovojo 5 kamuolius.\n\n„Valančiūnas žaidė kaip vyras, truktelėjo kaip reikiant. Reikia džiaugtis, kad tokį turėsime dar ilgai“, – šypsojosi Arvydas Sabonis.\n\nIr jis buvo teisus. Nuo to debiuto vyrų rinktinėje J.Valančiūnas nė karto neištarė „ne“ nacionalinei komandai, nepriklausomai nuo turnyro, trenerių, nuovargio ar planų.\n\nBeje, žiūrint į 2011 metų Lietuvos rinktinės sudėtį, J.Valančiūnas yra vienintelis žmogus, iki šiol ginantis nacionalinės komandos garbę.\n\nREKLAMA\n\nValančiūnas\n\nPo metų J.Valančiūnas su rinktine keliavo į Venesuelą, kur buvo siekta olimpinio bilieto. Atrankoje aukštaūgis nežibėjo ir pirmais smuikais tada grojo Linas Kleiza, nepaisant to, rinktinė žengė į olimpiadą. Pamokų čia lietuviui išrašė ir Nigerija, ir Prancūzija, ir Tunisas, ir amerikiečiai. Tik ketvirtfinalis prieš rusus buvo geresnis, bet tada lietuvių pasirodymas ir baigėsi.\n\n„Dažnai susidūriau su problemomis gindamasis. Trūko fizinės jėgos, bet tai ištaisoma“, – pripažino pats J.Valančiūnas.\n\n2013-aisis aukštaūgis iškovojo pirmąjį savo medalį su vyrų rinktine – sidabrą Europos čempionate. Banguotas čempionatas buvo ir Jonui, ir rinktinei, kuri galiausiai pasiekė finalą.\n\n„Buvo pykčio, kiekvienas rungtynes norisi sužaisti kuo geriau“, – po pusfinalio neslėpė aukštaūgis.\n\nREKLAMA\n\nFinale prieš prancūzus jis žaidė vos 11 minučių, taškų nepelnė ir iš šono stebėjo varžovų triumfą. Čempionato statistika per 16 minučių siekė 6,5 taško, 5,2 atkovoto kamuolio ir 8 naudingumo balus.\n\nPo šių metų J.Valančiūno vaidmuo rinktinėje pastebimai išaugo.\n\n2014-aisiais lietuvių laukė Pasaulio taurės turnyras. Nuo pirmo mačo su Meksika 22-ejų J.Valančiūnas ėmė dominuoti, vėliau susirinko 13 kamuolių prieš Angolą, bet pastrigo prieš Australiją ir gavo Jono Kazlausko pastabų.\n\n„Iš abiejų didelių žaidėjų tikėjomės daugiau. Jauni aukštaūgiai nėra stabilūs“, – apie J.Valančiūną ir Donatą Motiejūną sakė treneris.\n\nJ.Valančiūno žaidimas stabilizavosi, kol jį ir rinktinę sustabdė amerikiečiai pusfinalyje. Tuomet JAV rinktinei atstovavo Stephenas Curry, Kyrie Irvingas, Jamesas Hardenas, Anthony Davisas, Derrickas Rose‘as ir būrys kitų įspūdingų žaidėjų. Geriausią savo čempionato mačą Jonas (25 tšk.) sužaidė prieš prancūzus, nors bronzos pasiekti nepavyko.\n\n„Mane labai nustebino Jonas Valančiūnas. Atvirai pasakius, šiame čempionate nesitikėjau iš jo tokios didelės pagalbos“, – džiaugėsi J.Kazlauskas.\n\nREKLAMA\n\n2015 metai – dar vienas Europos čempionatas ir dar vienas sidabras. Deja, bet tiek JV, tiek Lietuvos rinktinei tai – paskutinis iškovotas trofėjus iki pat šių dienų.\n\nJ.Valančiūnas Europos čempionate fiksavo įspūdingą 16 taškų, 8,4 atkovoto kamuolio ir 20,6 naudingumo balo statistiką. Jis buvo vienas geriausių centrų pirmenybėse, tempęs rinktinę į pergales prieš Čekiją, Italiją ar Serbiją. Beje, prieš Italiją J.Valančiūnas surengė vieną geriausių karjeros pasirodymų – įmetė 26 taškus, atkovojo 15 kamuolių ir rinko 39 naudingumo balus.\n\nDeja, finalas vėl pralaimėtas – šįkart ispanams, tad tiek Lietuva, tiek JV neišnaudojo progos namo parsivežti auksą.\n\nValančiūnas\n\n2016-ieji, Rio de Žaneiras. Šįkart bilieto į olimpiadą Lietuvai siekti nereikėjo. Rinktinei jau atstovavo Marius Grigonis ir antrus metus prisijungęs Domantas Sabonis.\n\nREKLAMA\n\nNors pirmos trys pergalės buvo sąskaitoje, JV nebuvo toks ryškus. „Varžovai skiria didelį dėmesį jo gynybai, norime labiau išnaudoti Joną“, – neslėpė J.Kazlauskas. Geresnio žaidimo Jonas iki pat olimpiados taip ir nesurado. „Kažkas neveikia“, – apgailestavo jis. Ketvirtfinalyje rinktinės pasirodymas baigėsi prieš australus.\n\n23 minutės, vos 6,7 taško ir 7 atkovoti kamuoliai bei 5,5 naudingumo balo – tokia buvo JV statistika. „Nesusitvarkiau su galva, perdegiau, labai blogas turnyras“, – save pliekė jis.\n\nBūtent po šios olimpiados J.Kazlauskas rėžė skambią savo frazę, jog gyvenant vien talentu, pasaka gali greitai baigtis. Jonas šiuos žodžius priėmė ir pasidarė išvadas.\n\nKitąmet rinktinėje matėme visiškai kitokį Joną. Europos pirmenybėse tada Lietuvą jau treniravo Dainius Adomaitis, o Jonas buvo pagrindinis lietuvių ginklas.\n\n„Galėtų visada varžovai žaisti vienas prieš vieną“, – šypsojosi JV po dvigubo dublio pasirodymo prieš Ukrainą. Kitose rungtynėse prieš vokiečius jis buvo dar labiau nesulaikomas (27 taškai, 15 atkovotų kamuolių ir 34 naudingumo balai).\n\n„Turbūt tik jis pats gali save sustabdyti. Jei Jonas taip žais, jis mums bus didelė pagalba“, – pasidžiaugė Mantas Kalnietis.\n\nREKLAMA\n\nJV aštuntfinalyje žaidė gerai, tačiau Lietuvai to neužteko. Graikai skaudžiai eliminavo mūsiškius.\n\nValančiūnas\n\nStartavo naujoji FIBA sistema, kuomet 2018-aisiais čempionatai nevyko, beliko rinktinių „langai“. Net ir į jį J.Valančiūnas atvykti neatsisakė, nors lietuvių varžovais buvo vengrai bei lenkai, kurie buvo nugalėti be problemų. JV neprireikė daug plušėti aikštėje dėl Lietuvos pergalių.\n\nLietuva žengė į 2019-ųjų pasaulio pirmenybes. J.Valančiūnas čia buvo tikras lyderis ir su 14 taškų bei 8,8 atkovoto kamuolio vidurkiais padėjo triuškinti Senegalą, Kanadą bei Dominikos Respubliką. Apmaudžias rungtynes su Australija bei Prancūzija daug kas pamena iki šiol. Jas ilgam prisimins ir JV, spaudos konferencijoje išklausęs D.Adomaičio tiradą apie FIBA teisėjus.\n\n„Rezultatas prastas, kai kovoji dėl aukščiausio“, – nepatekimą į aštuonetą vertino aukštaūgis.\n\nREKLAMA\n\nPo eilinės varginančios vasaros JV sulaukė klausimo – ar kitąmet žais olimpinėje atrankoje. Atsakymas buvo aiškus: „Jei būsiu gyvas, tikrai sulauksite“, – patriotiškumą eilinį kartą rodė Jonas.\n\nAtranka nusikėlė metams dėl koronaviruso, bet savo pažado Jonas nepamiršo.\n\nJV varė į neviltį Pietų Korėją, dviženklį taškų skaičių pelnė ir lenkams, o prieš Venesuelą surinko 28 naudingumo balus. Aukštaūgis artino komandą prie olimpinės svajonės – liko tik žingsnis.\n\n„Nekantrauju susikauti su JV ir Domu“, – prieš tarpusavio akistatą sakė Slovėnijos rinktinės centras Mike‘as Tobey. Akistata galiausiai virto Lukos Dončičiaus trigubo dublio šou, kuris pražudė Lietuvą. JV turėjo apsiriboti 14 taškų ir tik 6 nusiimtais kamuoliais, taip pat vos 2 iš 6 baudų metimų.\n\nAtrodė, kad šiais metais Lietuva pagaliau buvo pasiruošusi nutraukti juodą atkarpą čempionatuose, to tikėjosi ir JV, tiesa, kol visi kaip galingą tandemą vertino jo ir Domo duetą, tuo džiaugtis iš anksto Jonas neskubėjo.\n\nJ.Valančiūnas buvo galinga jėga Lietuvos rinktinėje ir geriausias karjeros rungtynes sužaidė prieš vokiečius, kur pelnė 34 taškus, atkovojo 14 kamuolių bei rinko 45 naudingumo balus. Net to neužteko laimėjimui. Tuo tarpu lemiamose rungtynėse su ispanais net JV nervai pavedė.\n\nREKLAMA\n\nGreitos pražangos ir įtempta situacija išvedė iš kantrybės JV, kuris didelę laiko dalį sėdėjo ant suolo. Per 21 minutę jis surinko vos 5 taškus ir po 3 pražangas bei klaidas.\n\nNepaisant to, J.Valančiūnas pirmenybes baigė su įspūdinga statistika: 28 minutės, 16,2 taško, 10,5 atkovoto kamuolio ir 21,8 naudingumo balo. Pagal efektyvumą jį pirmenybėse lenkia tik penki žaidėjai.\n\nNors pasirodymų būta įvairių, niekas negali paneigti, kad J.Valančiūnas rodo išskirtinį patriotiškumą Lietuvai, kuris – vertas didžiulės pagarbos.\n\n„Jei ieškosi kažkokių pasiteisinimų, visada jų rasi. Laikas nestovi vietoje. Yra privilegija, kol tave kviečia, vėliau galėsi tik prie televizoriaus pažiūrėti arba arenoje pasėdėti su alučiu. Jau bus šaukštai po pietų. Kol gali, kol šansai yra, tavo vardas bus įrašytas metraščiuose kaip dalyvavusio. Jei pasiseks kažką laimėti, įvertinimas bus dvigubas“, – Krepsinis.net prieš pirmenybes sakė jis.\n\nNėra abejonių – 30-metis rinktinės kapitonas ir toliau bus tas, kuris savo pavyzdžiu įkvėps žaidėjus vilktis žaliai–baltą rinktinės aprangą.",
    "Kęstutis Girnius. Ar keisis pasaulio tvarka?": "Kitos tarptautinės ir regioninės organizacijos irgi nesustabdė karo, tad dar kartą kyla klausimas, ar nereikėtų pergalvoti tarptautinės tvarkos, imtis priemonių sustiprinti JTO galias, kad ji galėtų užtikrinti taiką ir pažaboti agresorius.\n\nO gal ją paleisti ir sukurti naują tarptautinę organizaciją, grindžiamą kokiais nors kitais principais? Idealiomis sąlygomis susirinktų lygiateisių valstybių vadovai, kurie naujo socialinio kontrakto pagrindu stengtųsi sukurti kuo teisingesnę santvarką. Bet XVIII a. filosofų hipotetiniai modeliai negalioja dabartiniame pasaulyje, gyvename ne kokioje nors prigimtinėje būklėje, bet konkrečioje tikrovėje, kur galių pasiskirstymas nėra lygus, o kai kurios šalys nei draugiškos, nei taikios.\n\nJTO jau egzistuoja, Saugumo Tarybos nariai priešinsis pokyčiams, kurie mažintų jų ir Saugumo Tarybos galią. Nei JAV, nei Kinija, juolab nei smarkiai susilpnėjusi Rusija nepritartų pokyčiams, kurie suteiktų kitoms šalims lemiamą balsą JTO.\n\nJTO nepašalins Rusijos (ką padarė Tautų Sąjunga po SSRS antpuolio prieš Suomiją), nes priešintųsi Kinija, nuogąstaudama, kad galėtų sulaukti panašaus likimo. JAV Senatas neratifikuotų jokios sutarties, kuri reikšmingai mažintų JAV įtaką. Naudingiau turėti universalią negu mažesnę ir teoriškai veiksmingesnę organizaciją. Reikia forumo, kuriame dalyvautų visos šalys.\n\nJTO nepašalins Rusijos (ką padarė Tautų Sąjunga po SSRS antpuolio prieš Suomiją), nes priešintųsi Kinija, nuogąstaudama, kad galėtų sulaukti panašaus likimo. JAV Senatas neratifikuotų jokios sutarties, kuri reikšmingai mažintų JAV įtaką. Naudingiau turėti universalią negu mažesnę ir teoriškai veiksmingesnę organizaciją. Reikia forumo, kuriame dalyvautų visos šalys.\n\nGal bus pokyčių, tam tikrų pakeitimų organizacijos periferijoje, bet ne tokių, kurie iš esmės pakeistų procedūras, suteikiančias JT teisę panaudoti karinę jėgą. Gal bus paviršutiniškų pagražinimų, bet jie nepašalins procedūrų ir struktūrų, kurios paralyžiuoja JTO. Lichtenšteinas ragina priversti veto teisę naudojančias Saugumo Tarybos nares pasiaiškinti prieš Generalinę Asamblėją; bet tie paaiškinimai mažai kuo skirtųsi nuo diskusijų Saugumo Taryboje, tik dalyvautų daugiau šalių. Kalbama apie Saugumo Tarybos praplėtimą. Bet kokiu principu?\n\nNatūraliausias pasiūlymas būtų atsižvelgti į gyventojų skaičių. Kinija, Indija, JAV, Indonezija, Pakistanas, Nigerija ir Brazilija yra daugiausia gyventojų turinčios šalys, o išskyrus pačią JAV, jos nėra itin teigiamai nusiteikusios Vakarų šalių atžvilgiu.\n\nPrezidentas Joe Bidenas naiviai kalbą apie demokratijų ir autokratijų kovą, lyg dar tebegyventume septintajame dešimtmetyje, kai „laisvasis pasaulis“ varžėsi su komunizmu. Šiomis dienomis yra daug neutralių šalių, kurios nepriklauso nė vienai stovyklai. Daugelis Afrikos ir Azijos šalių pasmerkė Rusijos agresiją prieš Ukrainą, bet atsisako taikyti jai sankcijas. Penktadienį Indijos ministras pirmininkas Narendra Modi tiesiai pasakė Putinui, kad dabar „ne laikas karui“, bet Indija toliau prekiauju su Rusija, perka jos ginklus.\n\nDaugelis šalių laiko dabartinį konfliktą ne pasaulio santvarką griaunančia katastrofa, bet Europos vidaus konfliktu, neturinčiu ryšio su jų gyvybiniais interesais. Tik Vakarų šalių egocentriškame vaizdavime tai išskirtinis įvykis. Kitos šalys abejingos ukrainiečių kančioms, kaip Vakarai abejingi Afrikos ar Azijos šalių kančioms.\n\nDaugelis šalių laiko dabartinį konfliktą ne pasaulio santvarką griaunančia katastrofa, bet Europos vidaus konfliktu, neturinčiu ryšio su jų gyvybiniais interesais. Tik Vakarų šalių egocentriškame vaizdavime tai išskirtinis įvykis. Kitos šalys abejingos ukrainiečių kančioms, kaip Vakarai abejingi Afrikos ar Azijos šalių kančioms. Vien konfliktuose Konge per pastaruosius trisdešimt metų žuvo milijonas žmonių, kai kuriais skaičiavimais gal net penki milijonai, labiausiai dėl ligų ir neprievalgio. Per dabartinį konfliktą Jemene žuvo apie 150 tūkst., JAV sąjungininkei Saudo Arabijai bombarduojant civilius su amerikietiškais ginklais. Čia tikrai ne kova tarp demokratijų ir autokratijų. 2020 m. apskaičiuota, kad nuo bado gali mirti 400 tūkst. vaikų, jaunesnių negu 5 metai. Pusė milijono žmonių Etiopijoje, Pietų Sudane, Jemene ir Madagaskare dabar gyvena katastrofiškomis ar bado sąlygomis. Demokratijoms tai ne itin rūpi.\n\nAfrikos ir Azijos šalių nuostatas veikia ne tik dabartinis abejingumas, bet ir kolonializmo nusikaltimai. Kaip mes prisimename Rusijos imperijos tironiją, šių šalių gyventojai arba bent jų elitas neužmiršo Vakarų kolonistų rasizmo bei represijų ir jų neatleido. Šiomis dienomis pasaulio spauda mirgėte mirgėjo panegirikomis karalienei Elžbietai II, bet buvo reiškiamos ir kitos nuomonės. Rašytojas Hari Kunzru straipsnyje „New York Times“ rašė, kad „ji visą gyvenimą šypsojosi ir mojavo džiūgaujantiems čiabuviams visame pasaulyje, tarsi gyva žiaurios ir kraujo ištroškusios plėšikavimo sistemos dvasia.“ Ir kiti apžvalgininkai klausia, ką ji žinojo ir kaip vertino britų represijas Malaizijoje, Kenijoje, Kipre, Adene ir Jemene, Šiaurės Airijoje, kur nepasieta be žudymų ir kankinimų.\n\nNeįtikina ir dažnos kalbos apie poreikį ginti taisyklėmis grindžiamą tarptautinę tvarką, nes Vašingtonas dažnai nepaiso tų taisyklių. JAV pastangoms sutelkti pasaulį priešintis Rusijos agresijai kenkia jos atlaidus požiūris į teritorinį suverenių šalių neliečiamumą, atseit, gerbsime, kai patogu, bet ne kai svarbu.\n\nNeįtikina ir dažnos kalbos apie poreikį ginti taisyklėmis grindžiamą tarptautinę tvarką, nes Vašingtonas dažnai nepaiso tų taisyklių. JAV pastangoms sutelkti pasaulį priešintis Rusijos agresijai kenkia jos atlaidus požiūris į teritorinį suverenių šalių neliečiamumą, atseit, gerbsime, kai patogu, bet ne kai svarbu. JAV neteisėtai puolė Serbiją, Iraką, piktnaudžiavo Saugumo Tarybos rezoliucija, siekdama suvesti sąskaitas su Libijos Kadafiu. Kai Vakarų Europos šalys smerkė JAV ketinimą pulti Iraką, Lietuva ir kitos Ukrainą labiausiai palaikančios šalys entuziastingai rėmė agresiją. JAV numušus Sirijos naikintuvą Sirijos teritorijoje, Vašingtonas tvirtino turįs teisę dalyvauti „kolektyvinėje koalicijos partnerių pajėgų savigynoje“. Savigyna?\n\nJei vyksta kova tarp demokratijų ir autokratijų, vyksta ir kitų karų. Jei Lietuva laiko JAV nepriekaištingu savo saugumo garantu, daugelis pasaulio šalių gerokai santūriau vertina JAV politiką. Jos neturi iliuzijų apie Rusiją, net Kinija nepatenkinta invazija ir šiek tiek atsiriboja nuo Rusijos. Pasaulis nesuskirstytas į dvi stovyklas, pasaulio gyventojų dauguma nepriklauso nei vienai, nei kitai stovyklai, JAV nebėra gerasis hegemonas, telkiantis pasaulio tautas, nebus sukurtos naujos agresorius baudžiančios institucijos, nes net nesutariama, kas yra agresija.",
    "Išgyvenusieji metalo stygių dabar kenčia dėl pertekliaus": "Herkaus Milaševičiaus nuotr.\n\nŽvelgiant vien į statistikų skelbiamus apibendrintus Lietuvos pramonės rodiklius, rodančius augančią gamybą, gali atrodyti, kad sektorius atsparus neigiamoms tendencijoms.\n\nTačiau apstu pavyzdžių, kai po Rusijos pradėto karo kilus sumaiščiai sprendimų pasekmės dar tik pradeda justi. O verslo savininkams prognozuojant, kad krizė gali užsitęsti, ieškoma išeičių, kaip krintant pirkimams piginti savikainą.\n\nVienos metalo apdirbimo įmonės vadovas pasakoja, kad po sėkmingų praėjusių metų ir gamybai palankaus pirmojo pusmečio šiuo metu priverstas dirbti nuostolingai. Priežastis paprasta – savininkui atostogaujant vadovas užpirko didelį kiekį metalo, kuris paskui atpigo.\n\nTai didelė problema, anot jo, ne vienai žinomai Lietuvos įmonei, kurios užsipirko didžiulius kiekius metalo ir patiria milijoninius nuostolius. Jo paties sandėliai užpildyti iki kitų metų rugsėjo, o tiekėjai nurodo, kad šiuo metu ir Europoje sandėliai pripumpuoti metalo.\n\nNemokami naujienlaiškiai į savo el. pašto dėžutę: Verslo valdymas\n\nRinkodara\n\nFinansai ir apskaita\n\nRinkos\n\nMano verslas\n\nPrekyba\n\nStatyba ir NT\n\nPramonė\n\nTransportas\n\nTechnologijos\n\nLaisvalaikis\n\nMano pinigai\n\nSvarbiausios dienos naujienos trumpai: Verslo naujienos\n\nVŽ Premium naujienos\n\n\n\nPavyzdžiui, plieno armatūros kaina Londono metalų biržoje šiuo metu siekia 643 USD už toną, tai yra trečdaliu (32,3%) pigiau nei šiemet balandžio 19 d. pasiektas pastarojo meto pikas (950 USD/t).\n\n„Gamyklos turės didžiulių problemų, nes gaminio savikaina brangi, o produktą reikia parduoti pigiai. Mažesnės įmonės jau tampa nemokios“, – įspėja pašnekovas.\n\nAnot jo, anksčiau susidūrę su metalo stygiumi ir staigiu kainų augimu, paskubėję apsirūpinti didesnėmis žaliavų atsargomis skaudžiai nudegė. Bet neturi ko kaltinti, tik save, kad nesugebėjo prognozuoti ateities ir numatyti, kad pardavimai gali susitraukti.\n\nPrie brangia žaliava užpildytų sandėlių prisidėjus ir aukštoms energijos kainoms, o ateityje galbūt ir minimalaus darbo užmokesčio augimui, kuris išjudina visų atlyginimų didinimo spiralę, bus „suvalgytas“ anksčiau uždirbtas pelnas.\n\nJuolab kai šiuo metu, vartojimui kai kuriose šalyse mažėjant, pardavimai irgi ritasi žemyn.\n\n„Vis dėlto manau, kad geopolitinė ir energetinė krizė tęsis ilgiau nei 2008 m. krizė. Manau, kad kritimas bus kur kas didesnis ir atsigavimas – ilgesnis. Dugno dar nepasiekėme. Norėčiau, kad mano prielaidos nepasitvirtintų. Bet šiandien, ką turime daryti, tai prisitaikyti prie esamos situacijos ir ieškoti sprendimų“, – praeitą savaitę VŽ kalbėjo Rolandas Zacharevičius, medienos ir medienos gaminių gamybos UAB „Polywood“ vadovas bei savininkas.\n\nMetų pradžioje 240 darbuotojų turėjusioje įmonėje šiuo metu jų dirba 161. Verslininkas neslepia, kad jų skaičius dar mažės.\n\nDaugelyje įmonių taupymo galimybės jau išsemtos. Bet pardavimų didinimo – dar ne.\n\nPatys verslininkai mini, kad tenka peržiūrėti eksporto geografiją ir ieškoti naujų šalių, kuriose yra jų gaminamos produkcijos poreikis. Intensyvinti gamybą, kad su mažesniu žmonių skaičiumi galima būtų pagaminti tiek pat.\n\nBeje, prioritetinių eksporto rinkų sąrašas šiemet papildytas 8 valstybėmis: Vietnamu, Australija, Indonezija, Malaizija, Indija, Nigerija, PAR ir Turkija. Ekonomikos ir inovacijų ministerija planuoja šiuose regionuose stiprinti Lietuvos ekonominį atstovavimą, aktyviau vykdyti ekonominės diplomatijos vizitus ir renginius.\n\nLietuvos ambasados ir prekybos atstovybės turi būti imperatyviai orientuotos į nuolatinę kuruojamų rinkų poreikių palyginamąją analizę, atsižvelgiant į mūsų gamintojų produkcijos nomenklatūrą. Tokie duomenys padėtų verslininkams rasti naujų galimybių ir koncentruoti pastangas į jų išnaudojimą.\n\nŠiandien mūsų verslui ir valstybei reikia ne ekonominio atstovavimo, o labai pragmatiškos pagalbos parduoti lietuvišką produkciją. Auganti eksporto statistika turėtų tapti šalies ambasadų ir prekybos atstovų darbo vertinimo svarbiausiu rodikliu, o neefektyvus atstovavimas turėtų tapti svariu argumentu pirmalaikei rotacijai.\n\nDar viena iš galimybių, kurią primena VŽ, galėtų būti ir galutinis produktas. O kad sprendimų gali būti netradicinių, liudija vienos bendrovės sprendimas – iš atraižų gamina namų buities rakandus, kuriuos parduoda mažmenininkams. Taip ne tik taupiau naudojamos žaliavos, bet ir gaminio pardavimo marža kita, palyginti su gaminiais, kurie gaminami kitų kompanijų užsakymu.\n\nTaip, tam teks pasitelkti kitas žinias, nei dirbant B2B versle, išmokti, kaip tokį gaminį reklamuoti ir parduoti. Bet juk krizės laikotarpis, kai gamyba mažėja, ir yra palankus mokymams.\n\nREDAKCINIS STRAIPSNIS (vedamasis) - redakcijos nuostatas atspindintis, jos vardu parašytas, neretai nenurodant konkretaus autoriaus, rašinys, dažnai atsiliepiantis į kokius nors įvykius, paaiškėjusius faktus, tendencijas. Būdinga nedidelė, neretai vienoda visiems leidinio redakciniams straipsniams apimtis, glaustas minčių dėstymas, tezių pobūdžio argumentacija, naudojami publicistinės retorikos elementai. Įprasta pateikti išvadas, apibendrinimus, atspindinčius redakcijos nuostatas. / Žurnalistikos enciklopedija\n\nHerkaus Milaševičiaus nuotr.",
    "„Deimantinės lygos“ finalai: N.Lylesas pagerino U.Bolto rekordą, A.Duplantis šoko daugiau nei 6 m": "Ciuriche (Šveicarija) ketvirtadienį nusileido 2022 m. „Deimantinės lygos“ lengvosios atletikos varžybų sezono uždanga. Antrąją finalų dieną paaiškėjo net 26 rungčių čempionai.\n\nVyrų 200 m bėgime amerikietis Noah Lylesas finišavo per 19.52 sek. Jis pagerino dar 2012 m. jamaikiečio Usaino Bolto pasiektą varžybų rekordą (19.66). N.Lylesui nesutrukdė net ir priešpriešinis vėjas (-0,6 m/s). Visus varžovus amerikietis aplenkė bent 0.5 sek.\n\n📍Zürich Diamond League Final💎🇨🇭\n\n\n\nMENS 200m FINAL\n\n\n\n🥇19.52 🇺🇸Noah Lyles (MR)\n\n🥈20.02🇨🇦Aaron Brown (SB)\n\n🥉20.02🇩🇴Alexander Ogando\n\n\n\nWind: -0.6 pic.twitter.com/3dvy0Sod5b — 🫥.jay (@tajaihmarson) September 8, 2022\n\n19.52s!!🔥🔥\n\n\n\nNoah Lyles 🇺🇲 won the men's 200m at the Zurich Diamond League final in a Meet Record of 19.52s (-0.6), breaking the previous held by Usain Bolt.\n\nAaron Brown 🇨🇦 was 2nd in 20.02s, same as Alexander Ogando 🇩🇴 in 3rd. pic.twitter.com/DWWOCDbPR6 — Track & Field Gazette (@Track_Gazette) September 8, 2022\n\nN.Lyleso šiemet pasiektas karjeros rekordas – 19.31 sek. Amerikietis yra trečias greičiausias 200 m rungties bėgikas per visą istoriją. Geresnius rezultatus yra pasiekę tik jamaikiečiai U.Boltas (19.19) bei Yohanas Blake‘as (19.26).\n\nVaržybų rekordą pagerino ir geriausias visų laikų šuolininkas su kartimi Armandas Duplantis. Jis antru bandymu įveikė 6,07 m aukštį ir 1 cm pagerino paties pernai pasiektą rekordą. A.Duplantis nusprendė nesikėsinti į savo paties šiemet pasiektą pasaulio rekordą, kuris yra net 6,21 m. Puikiai pasirodė ir antrą vietą užėmęs bei Norvegijos rekordą pakartojęs Sondre Guttormsenas (5,86 m).\n\nNetikėtai baigėsi vyrų trišuolio rungtis. Favoritais vadinti sezono lyderis Portugalijos atstovas Pedro Pichardo (17,63 m) ir kubietis Jordanas Alejandro Diazas Fortunas (17,60) į priekį praleido karjeros rekordą pagerinusį kubietį Andy Diazą Hernandezą (17,70), kuriam pergalingu tapo jau pirmasis bandymas.\n\nMoterų 400 m bėgime sužibėjo Marileidy Paulino iš Dominikos Respublikos. Ji finišavo per 48.99 sek., beveik sekunde aplenkė visas varžoves ir pasiekė šalies rekordą. Tuo pačiu M.Paulino pasiekė geriausią sezono rezultatą pasaulyje, pranokdama Bahamų atstovės Shaunae Miller-Uibo (49.11) pasiekimą.\n\nGeriausią sezono rezultatą pasaulyje pasiekė ir norvegas Jakobas Ingebrigtsenas. Jis vyrų 1500 m bėgimą laimėjo finišuodamas per 3 min. 29.02 sek. Sau priklausiusį sezono rekordą norvegas pagerino 0.03 sek.\n\nPrestižinę moterų 100 m bėgimo rungtį laimėjo jamaikietė Shelly-Ann Fraser-Pryce. Sprinto legenda finišavo per 10.65 sek. ir pakartojo pernai tautietės Elaine Thompson-Herah pasiektą varžybų rekordą. Analogišką vyrų rungtį laimėjo amerikietis Trayvonas Bromellas (9.94), aplenkęs vieną greičiausių visų laikų žmonių Y.Blake‘ą (10.05).\n\nGeriausią sezono rezultatą pasaulyje pasiekė Emmanuelis Kipkurui Koriras iš Kenijos, 800 m nubėgęs per 1 min. 43.26 sek.\n\nKitų ketvirtadienio įskaitinių rungčių čempionai:\n\nMoterys, trišuolis. Yulimar Rojas (Venesuela) 15,28 m.\n\nMoterys, šuolis į aukštį. Jaroslava Mahučich (Ukraina) 2,03 m.\n\nVyrai, disko metimas. Kristjanas Čehas (Slovėnija) 67,10 m.\n\nMoterys, disko metimas. Valarie Allman (JAV) 67,77 m.\n\nVyrai, 400 m bėgimas. Kirani Jamesas (Grenada) 44.26 sek.\n\nMoterys, 100 m barjerinis bėgimas. Tobi Amusan (Nigerija) 12.29 sek. – varžybų rekordas.\n\nMoterys, 3000 m kliūtinis bėgimas. Werkuha Getachew (Etiopija) 9:03.57 min.\n\nVyrai, 110 m barjerinis bėgimas. Grantas Holloway (JAV) 13.02 sek.\n\nMoterys, 1500 m bėgimas. Faith Kipyegon (Kenija) 4:00.44 min.\n\nVyrai, šuolis į tolį. Miltiadis Tentoglou (Graikija) 8,42 m.\n\nMoterys, šuolis į tolį. Ivana Vuleta (Serbija) 6,97 m.\n\nVyrai, ieties metimas. Neerajas Chopra (Indija) 88,44 m.\n\nMoterys, ieties metimas. Kara Winger (JAV) 64,98 m.\n\nVyrai, 3000 m kliūtinis bėgimas. Soufiane El Bakkali (Marokas) 8:07.67 min.\n\nMoterys, 400 m barjerinis bėgimas. Femke Bol (Nyderlandai) 53.03 sek.\n\nVyrai, 400 m barjerinis bėgimas. Alisonas dos Santosas (Brazilija) 46.98 sek.\n\nMoterys, 800 m bėgimas. Mary Moraa (Kenija) 1:57.63 min.\n\nMoterys, 200 m bėgimas. Shericka Jackson (Jamaika) 21.80 sek.",
    "Lietuviški grūdai šiemet gabenami sklandžiau, bet brangiau": "„Lietuvos geležinkelių“ grupės krovinių pervežimo bendrovė „LTG Cargo“ kol kas neįvardino šių metų pervežimo apimčių – jos, pasak įmonės atstovės, paaiškės pasibaigus grūdų sezonui. Tačiau teigiama, kad šiuo metu aktyviai vyksta Lietuvoje užaugintų grūdų vežimas į Klaipėdos uostą.\n\n„Šiais metais grūdų sezonas prasidėjo vėliau nei planuota, vis tik jis yra intensyvesnis, o pervežimai vyksta sklandžiau nei praėjusiais metais. Daugiausiai grūdų planuojama pervežti rugpjūčio ir rugsėjo mėnesiais“, – BNS sakė LTG komunikacijos partnerė Kotryna Dzikaraitė.\n\nVagonų trūkumas kompensuojamas greitesniu darbu\n\nLietuvos grūdų perdirbėjų ir prekybininkų asociacijos prezidentas Karolis Šimas sako, kad nors javapjūtė vėlavo, tačiau šiemet anksčiau nei įprastai prasidėjo lietuviškų grūdų eksportas laivais ir Lietuva anksti pardavė didelius kiekius grūdų.\n\n„Grūdų supirkimas ir pristatymas į uostą vyksta pakankamai sklandžiai, didelių eilių prie elevatorių nėra, kas būdavo istoriškai anksčiau“, – BNS sakė K. Šimas.\n\nPasak jo, „Lietuvos geležinkeliai“ vagonų trūkumą kompensuoja greitesne jų apyvarta, grūdų eksporto logistiką lengvina laisvesni keliai, nes nėra Baltarusijos tranzito.\n\n„Vidutinis vagono apyvartumas trunka apytikriai apie penkias dienas ir šis terminas yra pagirtinas bei vienas geriausių Lietuvos grūdų eksporto istorijoje“, – sakė K. Šimas.\n\nPrekių ir paslaugų žemdirbiams bei grūdų supirkimo įmonės „Linas Agro“ grūdų prekybos vadovas Svajūnas Banelis teigė, jog bendrovė su „Lietuvos geležinkeliais“ turi ilgalaikę sutartį, todėl problemų nepatiria, nors vagonų trūkumas – didelis iššūkis daugeliui kitų rinkos dalyvių.\n\n„Sprendimas turėti ilgalaikes sutartis su „Lietuvos geležinkeliais“ nėra lengvas, todėl nuolat vertiname galimas rizikas ir šiuo metu jaučiame, kad rizikos pateisina priemones“, – BNS teigė S. Banelis.\n\nJis pastebėjo, kad ši problema didelė ir Latvijoje, kur taip pat yra didelis vagonų deficitas, nes beveik visas Latvijos geležinkelių parkas yra užstrigęs Ukrainoje ir negali patenkinti viso rinkos poreikio.\n\n„Šios problemos jau tęsiasi ne vienerius metus ir Latvijoje būtini pokyčiai. Faktiškai ką mes darome dabar – tai gelbėjame Latviją, siųsdami į ją vagonus grūdams išvežti iš savo valdomų objektų“, – teigė S. Banelis.\n\nPasak jo, transporto trūkumas rinkoje taip pat didelis, nes daug Ukrainos krovinių gabenama nuo pasienio su Lenkija.\n\nEksportuotojai skaičiuoja, jog šiemet, palyginti su pernai, logistika geležinkeliais pabrango apie 12-13 proc. Pasak S. Banelio, pervežimų kainos sausuma padidėjo apie 30–40 proc. dėl išaugusių kuro kainų bei darbo užmokesčio.\n\nLTG atstovė kalbėjo, kad lietuviški grūdai gabenami tiek „LTG Cargo“ grūdvežiais, tiek klientų išsinuomotais vagonais. Šiuo metu bendrovė turi apie 1,1 tūkst. grūdams gabenti pritaikytų ir Lietuvoje naudojamų vagonų – visi jie yra išnuomoti klientams.\n\n„LTG Cargo“ pernai skelbė, kad įsigis dar 500 grūdvežių, tačiau dėl Rusijos karo Ukrainoje, Baltarusijai ir Rusijai paskelbtų sankcijų poveikio ir pasikeitusios situacijos rinkoje, pirkimas buvo sustabdytas.\n\n„Nepaisant to, šiemet siekiama dar aktyviau bendradarbiauti su klientais, efektyviau formuoti vagonų sąstatus – vienu kartu ir vienoje vietoje suformuojamas pilnas traukinio sąstatas, kuris be performavimo tarpinėse stotyse gabenamas tiesiai į Klaipėdos jūrų uostą, tokiu būdu užtikrinant greitesnius pervežimus“, – sakė K. Dzikaraitė.\n\nPernai į Klaipėdos uostą geležinkeliais buvo pervežta apie 2,3 mln. tonų lietuviškų gūdų. „LTG Cargo“ skaičiuoja, kad šiemet jų pervežimai pasieks praėjusių metų apimtis arba kiek daugiau.\n\nGrūdų derlius – geresnis nei vidutiniškas\n\nGrūdininkai sako, kad šių metų derlius – geresnis nei vidutiniškas bei didesnis nei pernai, tačiau kokybė vertinama prasčiau, nes trūksta saiko svorio, baltymo. Dėl to nuogąstaujama, kad gali būti sudėtingiau eksportuoti grūdus.\n\nK. Šimas prognozuoja, kad šiemet Lietuvos grūdų derlius sieks 7,2-7,5 mln. tonų.\n\n„Pernai nukentėjome nuo sausrų ir derlius tesiekė tik 6,6 mln. tonų. O rekordiniais metais turėjome 8,2 mln. tonų derlių. Tačiau, palyginti su įprastais metais, šiemet kviečiuose žemesni baltymai ir daug smulkių grūdų. Matosi, kad ūkininkai šiemet tręšė nepakankamai, taupė trąšų sąskaita. Šių metų kviečių baltymai siekia apie 12,5 proc.“, – BNS sakė K. Šimas.\n\nAnot jo, taip pat nedžiugina, jog didelė dalis kviečių turi mažą saiko svorį ir pagal tai priskiriami trečiai ar ketvirtai klasei. Teigiama, jog dėl to keičiasi ir Lietuvos grūdų eksporto kryptys.\n\n„Dvejus metus Lietuvos grūdų didžiausios eksporto kryptys buvo Nigerija, Ispanija, Pietų Afrikos Respublika, Saudo Arabija. Šiais metais šias kryptis gali pakeisti Alžyras, Marokas arba kitos šalys, kuriose Lietuva konkuruos su žemesnio baltymingumo kviečiais“, – sakė K. Šimas.\n\n„Linas Agro“ grūdų prekybos vadovas teigė, kad šiemet derlingumas buvo neblogas, visų grūdų derlius yra artimas 2020 metų rezultatams ir turėtų siekti apie 7,5–7,8 mln. tonų. Tačiau kokybė, anot jo, labai įvairi.\n\n„Problema ta, kad šiemet turėsime mažiau aukštos kokybės kviečių, antros klasės kviečiams trūksta saiko svorio ir glitimo. Tai rodo, kad ūkininkai galbūt naudojo mažiau trąšų, o kviečiams bręstant trūko saulės, todėl jų baltymo ir glitimo rodikliai yra žemesni“, – BNS sakė S. Banelis.\n\n„Kitų kultūrų, tokių kaip miežiai, kvietrugiai, kokybė ir derlingumas šiemet buvo geras“, – teigė jis.\n\nS. Banelis pastebėjo, kad nedžiugina Lietuvos ir Latvijos ūkiuose užaugintas rapsų derlius. Anot jo, šiemet iš hektaro vidutiniškai prikulta apie 2,5–2,7 tonos, kai įprastai stipriuose ūkiuose buvo nuimamas apie 4 tonų iš hektaro derlius.\n\n„Nors sezono pradžioje buvo daug optimizmo dėl gero rapsų aliejingumo, tačiau šiemet jo rodikliai yra identiški kaip ir pernykščio derliaus – siekia šiek tiek daugiau nei 45 proc. sausoje medžiagoje“, – sakė S. Banelis.\n\nPasak jo, įprastai kasmet „Linas Agro“ aukštos kokybės grūdai sudarydavo apie 20–25 proc. visų superkamų grūdų, o šiemet jų kiekis sieks vos 5–10 proc. Pašarinių grūdų kokybė taip pat yra prastesnė, todėl jų eksportavimas taip pat kol kas neaiškus, nors Europoje ir juntamas pašarinių grūdų trūkumas.\n\nIššūkis – išauginti kokybišką derlių\n\nSupirkėjai skaičiuoja, kad jei šiemet derlius bus apie 7,5–8 mln. tonų, o Lietuvos vidaus suvartojimas siekia apie 3 mln. tonų, tai eksporto dalis gali siekti apie 4–5 mln. tonų. Didžiąją dalį sudarys kviečiai, rapsai, miežiai.\n\nPasak S. Banelio, grūdų kainos išsilaikys nestabilios, o kai veiklą dėl išaugusių dujų kainų stabdo stambios trąšų gamybos įmonės ir Lietuvoje, ir kitose Europos šalyse, žemės ūkio perspektyvos nedžiugina.\n\n„Tikėtina, kad trąšų kainos dar labiau augs, gali atsirasti jų ženklus trūkumas rinkoje, tad kitą sezoną galime susidurti su dar žemesne grūdų kokybe, kurią lems mažesnis trąšų naudojimas. Kitąmet ūkininkų laukia nemenkas iššūkis suvaldyti šią situaciją ir išauginti kokybišką derlių“, – sakė S. Banelis.\n\nPasak jo, supirkėjams tampa sudėtinga ateičiai planuoti ir sudaryti išankstines sutartis su pirkėjais.\n\n„Dabar nemaži grūdų srautai į užsienio rinkas vėl pradėjo keliauti iš Ukrainos, pirkėjai taip pat ima aktyviau domėtis ir rusiškais grūdais, kurių kaina yra 30 JAV dolerių už toną mažesnė. Europietiški grūdai praranda pirkėjų susidomėjimą ir konkurencingumą“, – teigė S. Banelis.\n\n„Lietuva ir Latvija visuomet garsėjo kaip aukštos kokybės grūdų eksportuotojai, o šiemet mūsų derlius – standartinis, kaip ir Prancūzijoje, Rumunijoje, Vokietijoje, tad mums tenka konkuruoti rinkoje ypač įtemptomis sąlygomis“, – pridūrė jis.\n\nK. Šimas kalbėjo, kad būtina įvertinti tai, jog grūdai sausi ir ūkininkai, turintys galimybes, gali rinktis sandėliuoti pas save ir parduoti grūdus vėliau.\n\n„Šiandieninis kainų kritimas ūkininkus išgąsdino ir akivaizdu, kad jie nori diversifikuoti riziką, dalį grūdų pasilikdami vėlesniam laikui. Iki pat javapjūtės pradžios, kviečių kaina biržose krito apie 100 eurų, rapsų – 220 eurų. Antrasis kritimas fiksuotas, kuomet atsivėrė Ukrainos eksportas jūra. Rinkos į tai sureagavo labai drastiškai. Kas bus toliau, sunku pasakyti“, – teigė asociacijos prezidentas.\n\nPaprastai per Klaipėdos uostą eksportuojama virš 80 proc. visų eksportuojamų lietuviškų grūdų.",
    "Afrika Ukrainos karo akivaizdoje: juos nusipirko rusai?": "Tačiau nepaisant besitęsiančio Vakarų spaudimo, padėtis per kelis mėnesius nepasikeitė. Pavyzdžiui, liepos mėn. Prancūzijos prezidentas Emmanuelis Macronas keliavo į Centrinę ir Vakarų Afriką, kad sutelktų paramą Ukrainai, tačiau jam pavyko tik apkaltinti kai kuriuos Afrikos šalių lyderius „veidmainystėmis“ atsisakius pasmerkti karą.\n\nREKLAMA\n\nPriešingai, tą patį mėnesį lankydamasis keliose Afrikos šalyse Rusijos užsienio reikalų ministras Sergejus Lavrovas pabrėžė Rusijos ryšius su žemynu ir pavaizdavo Rusiją kaip „auką“ Ukrainoje. Iki šiol tik kelios Afrikos šalys – Gana, Kenija ir Nigerija užėmė tvirtą poziciją karo atžvilgiu ir net jos daugiausia dėmesio skyrė agresijos pasmerkimui ir bendriems diplomatijos, taikos raginimams, o ne konkrečiai Maskvos kritikai.\n\nNors Vakarų lyderiai yra suglumę dėl šių įvykių, yra aiškių priežasčių, kodėl Afrikos šalys nenori paremti Vakarų naratyvo apie Ukrainą. Viena vertus, Afrika yra didžiulis, sudėtingas ir labai įvairus žemynas, o jos 54 šalys ir teritorijos turi unikalias aplinkybes, istorijas, taip pat skirtingus santykius su Rusija ir Vakarais.\n\nREKLAMA\n\nREKLAMA\n\nBūtų neprotinga manyti, kad žemyno lyderiai galėtų akimirksniu susivienyti ir išreikšti vieną poziciją. Kai praeityje Afrikos šalys susivienijo siekdamos bendros pozicijos, tai dažnai būdavo po metų svarstymų.\n\nKitais atvejais bendrą frontą lėmė konkreti ir neatidėliotina grėsmė, tokia kaip Ebolos protrūkis arba COVID-19 pandemija. Tais atvejais Afrikos šalys žinojo, kad neištvers be vieningo fronto. Afrikai Rusijos karas Ukrainoje neturi nė vienos iš šių savybių.\n\nBe to, skepticizmas Afrikos sostinėse dėl karo Europoje taip pat kyla ir dėl galios disbalanso tarp Vakarų ir Afrikos šalių. Vakarų valstybių lyderiai skuba šluoti smurtines kolonijines ir neokolonijines istorijas po kilimu, o Afrikos šalys ir toliau kovoja su jų pasekmėmis.\n\nKai į šį mišinį įtrauktos ir pačios Rusijos pastangos paveikti Afrikos šalis, bus sunku sukurti Afrikos koaliciją prieš Maskvą.\n\nPutinas ir laisvės kovotojai\n\nŽinoma, vienas iš afrikiečių nenoro palaikyti Vakarus ir Ukrainą yra pačios Rusijos veikla Afrikoje. Kaip pažymėjo Vakarų vyriausybės ir analitikai, Maskva dalyvavo plataus masto dezinformacijos kampanijoje, ypač internete, siekdama formuoti Afrikos nuomonę apie konfliktą.\n\nREKLAMA\n\nREKLAMA\n\nŠios pastangos remiasi ankstesnėmis Rusijos dezinformacijos kampanijomis, kurios paveikė politinius procesus kitur, įskaitant JAV.\n\nGegužę „The Economist“ paskelbė „Twitter“ paskyrų, naudojamų Rusijos dezinformacijai apie karą skleisti, tyrimą. Daugelis šių paskyrų buvo Afrikoje ir atrodė, kad buvo sąmoningai skirtos Afrikos bendruomenėms.\n\nVienoje vaizdingoje nuotraukoje, kuria plačiai dalijasi Afrikos „Twitter“ paskyros nuo karo pradžios, tariamai buvo parodytas jaunas Putinas su buvusiu Mozambiko prezidentu Samora Machel 1970-aisiais Tanzanijos laisvės kovotojų mokymo stovykloje.\n\nTiesą sakant, tokių susitikimų negalėjo įvykti: Putinas nėra pakankamai senas, kad būtų buvęs Tanzanijoje, kai tariamai buvo darytos šios nuotraukos. Tačiau vaizdai išplito iš dalies dėl to, kad jie sustiprino Afrikos nuoskaudas dėl Vakarų kolonijinio palikimo žemyne.\n\nS. Machel vėliau žuvo paslaptingoje lėktuvo katastrofoje, kurią Pietų Afrikos Tiesos teisingumo ir susitaikymo komisija siejo su Apartheido vyriausybe Pietų Afrikoje, tuo metu buvusia Vakarų sąjungininke.\n\nREKLAMA\n\nREKLAMA\n\nDekolonizacijos karai Afrikoje nėra senovės istorija. Dar 2018 m. grupė gyvų Didžiosios Britanijos kolonijinės vyriausybės Kenijoje aukų sėkmingai padavė į teismą britų vyriausybę už kankinimus, kuriuos jie patyrė internuotųjų stovyklose per Kenijos nepriklausomybės karą šeštajame dešimtmetyje.\n\nKitos Šaltojo karo neteisybės dar tik pradedamos spręsti. Šių metų birželį Belgijos vyriausybė palikuonims grąžino auksu vainikuotą dantį, priklausiusį pirmajam Kongo Demokratinės Respublikos (KDR) ministrui pirmininkui Patrice'ui Lumumbai, kuris buvo nužudytas 1961 m. JAV remtame sąmoksle.\n\nDaugeliui šių šalių komunizmas buvo alternatyva Vakarų kolonializmui ir pagrindas dvidešimtojo amžiaus Afrikos nepriklausomybės judėjimams – tai palikimas, leidęs šiuolaikinei Rusijai, kaip Sovietų Sąjungos įpėdinei, pavaizduoti save kaip geradarę Afrikos istorijos veikėją.\n\nŽinoma, sovietų parama dekolonizacijos judėjimams atėjo ne tik iš Rusijos: didžioji jos dalis buvo iš kitų komunistinio bloko dalių, įskaitant Ukrainą. Tačiau Rusija tinkamai išnaudojo šią reputaciją ir sudėtingus Afrikos santykius su Vakarais.\n\nREKLAMA\n\nREKLAMA\n\nGeriau ginkluoti nei sąjungininkai\n\nAntroji priežastis, kodėl Afrikos šalys taip vangiai remia Ukrainą, yra dėl skirtingo požiūrio į šiuolaikinę geopolitiką.\n\nDaugelis Afrikos šalių vyriausybių, šiuo metu besikreipiančių į Rusiją, įskaitant Malį, Etiopiją ir Ugandą, už savo politinį išlikimą skolingos Rusijai.\n\nRusija yra pagrindinė ginklų tiekėja, ji taip pat teikė karinę paramą siųsdama samdinius, tarkime Wagnerio grupę. Būtent todėl daugelis Afrikos šalių susilaikė nuo JT balsavimo, smerkiančio Rusijos agresiją.\n\nRemiantis Stokholmo tarptautinio taikos tyrimų instituto duomenimis, Rusija šiandien yra didžiausia ginklų eksportuotoja į Afriką. (Ukraina taip pat yra ginklų tiekėja kai kurioms Afrikos šalims, ypač Pietų Sudanui.) Pažymėtina, kad keli Afrikos lyderiai, turintys ilgametę Vakarų paramą, nedvejodami priima ir Rusijos karinę paramą.\n\nPavyzdžiui, su Vakarų parama Yoweri Museveni valdo Ugandą jau 38 metus, o Paulas Biya Kamerūną valdė 40 metų. Abu nėra patys geriausi šalių vadovai, bet savo valdžią užtikrina ginklais. Nors Jungtinės Valstijos moko Ugandos karius kovoti, bet ginklus Uganda perka iš Rusijos. Panašiai yra ir su Kamerūnu, kuris mėgaujasi Prancūzijos parama, bet 2022 m. balandį, netrukus po Rusijos invazijos į Ukrainą, pasirašė susitarimą dėl ginklų tiekimo su Maskva.\n\nREKLAMA\n\nREKLAMA\n\nTačiau kitose šalyse tai, ką Macronas vadina veidmainiavimu, labiau suprantama kaip nuovargis. Juk Afrika patyrė ir joje tebevyksta daug vietinių karų. Šaltojo karo metu daugelis Afrikos karų buvo Sovietų Sąjungos ir JAV mūšiai. Nors Vakarų valstybės vangiai tai pripažino, tų konfliktų palikimas, įskaitant Angolą, Mozambiką ir kitas šalis ir toliau meta ilgą šešėlį daugelyje žemyno dalių. Gali būti, kad šalys bijo palaikyti vieną ar kitą pusę, todėl renkasi visiškai nereaguoti.\n\nAfrikos šalims išlikti neutralioms yra būtina išlikimo sąlyga, įsitikinę kai kurie politologai.Visgi neutralumas nereikia, kad viena ar kita šalis nemėgins tuo pasinaudoti. Tarkime Rusija jau pažadėjo plėsti ginklų tiekimą Afrikos šalims ir taip, neabejotinai, siekia nusipirkti jų ištikimybę.\n\nDabar daugelis aktyvistų ir demokratinių sluoksnių lyderių baiminasi, kad žemynas įžengia į kitą laikotarpį, kai užsienio valstybių pastangos įsigyti draugų Afrikos vyriausybėms reiks naują prasto vadovavimo erą.\n\nREKLAMA\n\nREKLAMA\n\nTrūksta ramybės\n\nAfrikos šalys turi unikalų požiūrį į Rusijos karą Ukrainoje. Užuot pakvietę daugiau jų prisijungti prie karo, Vakarų šalys galėtų pasinaudoti šia galimybe ir leisti afrikiečiams praktiškai pritaikyti pamokas, kurias jie išmoko kariaudami savo žemėje.\n\nAfrikos Sąjunga paskelbė, kad vienas iš jos tikslų yra „nutildyti ginklus iki 2030 m.“, o Afrikos šalys turi vienus sudėtingiausių pasaulyje taikos ir saugumo mechanizmų, iš dalies dėl to, kad jie taip dažnai naudojami. Pavyzdžiui, Afrikos Sąjungos Taikos ir saugumo taryba yra nuolatinis sprendimus priimantis organas sąjungoje, o subregioninės organizacijos, tokios kaip Vakarų Afrikos valstybių ekonominė bendrija (ECOWAS), sukūrė savo taikos palaikymo ir kūrimo išankstinio įspėjimo pajėgumus.\n\nTiems, kurie dirbo su tokiomis institucijomis, kyla klausimas: „Kur yra taikdariai Ukrainoje? Be JT generalinio sekretoriaus, jie nemato daug įrodymų, kad pasaulio lyderiai ragintų deeskaluoti konfliktą. Ar konfliktas tarp Rusijos ir Vakarų nėra tai, ką turėtų spręsti tarptautinė diplomatija?\n\nREKLAMA\n\nREKLAMA\n\nIš tiesų, Afrikos šalys žino, kaip sunku baigti karus. Vien Rytų Afrikoje vyksta daug konfliktų: Etiopijoje, Somalyje, Pietų Sudane ir Sudane. Kai kurie iš jų itin žiaurūs: Etiopijos Tigray regione daugėja genocido įrodymų, o Sudano žmonės ir toliau kovoja dėl karinės chuntos nuvertimo, kai kitos šalys, įskaitant Rusiją, siūlo kariniam režimui karinę ir finansinę paramą.\n\nŠie konfliktai paskatino Afrikos Sąjungos, Tarpvyriausybinės plėtros agentūros ir Rytų Afrikos bendrijos įsikišimą, jau nekalbant apie keletą dvišalių tarpininkavimo pastangų. Kai kurie iš šių karų siautėja ištisus dešimtmečius. Gal todėl nenuostabu, jog Afrika nenori įsitraukti į kalbas apie karą Ukrainoje. Jie turi savų karų ir nuo jų yra senokai pavargę.\n\nIstorija primena Afrikos šalims, kad į konfliktą Ukrainoje reikia žiūrėti atsargiai ir įtariai vertinti teiginius apie draugystę. Daugeliui afrikiečių dabartinės Rusijos ir Vakarų uvertiūros nėra susijusios su draugyste.\n\nAfrikiečiai mano, kad tiek Vakarai, tiek Rusija ketina naudoti Afriką kaip priemonę savo tikslams pasiekti. Autoritariniai lyderiai, tokie kaip Biya, gali gauti naudos iš bet kokio karo. Afrika nenori tapti auka (nors per grūdų tiekimo sutrikimus ir gali tokia tapti) ir nenori jokia forma įsitraukti į Rusijos ir Vakarų konfliktą, todėl ir tyli arba remia ginklus jiems tiekiančią Rusiją.",
    "10 didžiausių Europos čempionato netekčių: kurių krepšinio žvaigždžių turnyre taip ir nepamatysime": "Krepšinio mylėtojai čempionate galės išvysti keturis pastaruosius NBA geriausių sezono žaidėjų titulus laimėjusius Nikola Jokičių ir Giannį Antetokounmpo, Slovėnijos vunderkindą Luką Dončičių ir galybę kitų NBA bei Eurolygos žvaigždžių.\n\nŽaidėjų sąrašas galėtų būtų dar įspūdingesnis. Deja, čempionate nepamatysime kai kurių žvaigždžių, kurioms turnyrą teks praleisti dėl traumų ar pasirinkto poilsio šią vasarą.\n\nLrytas.lt sudarė dešimtuką krepšininkų, kurių praradimas bus skaudžiausias rinktinėms, o šiame sąrašė vietos neatsirado tokiems krepšininkams kaip Sergio Llullui, Victorui Webanyamai ar Milošui Teodosičiui.\n\n10. Paolo Banchero (Italija)\n\nStatistika NCAA: 17,2 tšk, 7,8 atk. kam., 3,2 rez. perd.\n\n19-metis italas dar nėra sužaidęs nei vienų rungtynių profesionaliame krepšinyje, tačiau vietos šiame jau yra užsitarnavęs vien dėl to, kad šią vasarą buvo pakviestas pirmuoju šaukimu į NBA lygą.\n\nSunkiojo krašto pozicijoje rungtyniaujantis krepšininkas nuo šiol priklauso „Orlando Magic“ ekipai ir į čempionatą nusprendė nevykti, kadangi dabartinis jo tikslas – pasiruošti pirmajam NBA sezonui.\n\nJungtinėse Amerikos Valstijose gimęs krepšininkas vasaros lygoje sužaidė vos 2 rungtynes, tačiau jų pakako, kad gerbėjai pamatytų išskirtinį P.Banchero talentą. Italas vasaros lygoje fiksavo 20 taškų, 5 atkovotų ir 2,5 perimto kamuolio bei 6 rezultatyvių perdavimų vidurkius.\n\n9. Maxi Kleberas (Vokietija)\n\nStatistika NBA: 7 tšk, 5,9 atk. kam., 1,2 rez. perd.\n\nVokietis su „Dallas Mavericks“ ekipa praėjusiame sezone pasiekė Vakarų konferencijos finalą, kuriame nusileido būsimiems čempionams – „Golden State Warriors“ krepšininkams.\n\nGera gynyba po krepšiais, žaidimu du prieš du bei tolimais metimais pasižymintis aukštaūgis buvo vienas svarbiausių komandos krepšininkų, o jo dalyvavimas Europos čempionate būtų padėjęs vokiečiams siekti aukščiausių rezultatų.\n\nVokietis pareiškė, jog jaučia nuovargio pasekmės ir dėl to nedalyvaus namuose vykstančiame čempionate.\n\n8. Nando de Colo (Prancūzija)\n\nStatistika Eurolygoje: 11,9 tšk, 2,2 atk. kam., 3,8 rez. perd.\n\nNors prancūzams talentingų įžaidėjų šioje pozicijoje ir netrūksta, N.de Colo be abejonių būtų geriausias kūrėjas komandoje. 35-erių veteranas jau sužaidė 10 čempionatų su nacionalinė rinktine ir savo šaliai padovanojo 5 medalius.\n\n2021 metais vykusioje olimpiadoje Prancūzijos rinktinė iškovojo sidabro medalius, o N.de Colo rinko 13,5 taško, 4,5 atkovoto kamuolio ir 6,2 rezultatyvaus perdavimo vidurkius.\n\nGynėjas čempionate nepasirodys, kadangi nusprendė šią vasarą skirti poilsiui.\n\n7. Tornikė Šengelija (Gruzija)\n\nStatistika Eurolygoje: 12,7 tšk, 4,7 atk. kam., 2,5 rez. perd.\n\nTornikė galbūt ir nėra geresnis krepšininkas už prieš tai išvardintus žaidėjus, tačiau jo svarba Gruzijos rinktinei yra kur kas didesnė.\n\n30-metis gruzinas privalės praleisti namuose vyksiantį grupių etapą, dėl patirtos peties traumos.\n\n„Man sielą skauda labiau nei petį, – sakė gruzinas. – Aš negalėsiu padėti Gruzijos rinktinei tokiu svarbiu momentu, negalėsiu atsistoti aikštėje šalia šių vaikinų pačiu tinkamiausiu metu“, – apmaudo neslėpė T.Šengelija.\n\n6. Danilo Gallinari (Italija)\n\nStatistika NBA: 11,7 tšk, 4,7 atk. kam., 1,5 rez. perd.\n\nAntrasis italas atsidūręs šiame sąraše, tačiau skirtingai nei P.Banchero, 34-erių veteranas jau yra įrodęs, kad savo žaidimu jis gali duoti naudos savo komandai.\n\nKaip ir T.Šengelija, D.Gallinari privalės praleisti namuose vyksianti grupių etapą. Italas pasaulio atrankos rungtynėse su Gruzija patyrė kairiojo kelio traumą.\n\nItalą jau ilgą laiką persekioja nesėkmės prieš Europos čempionatus. Tai jau bus ketvirtas kartas, kuomet puolėjas dėl traumų praleis šį turnyrą. D.Gallinari italams taip pat negalėjo padėti 2007, 2013 ir 2017 metais.\n\n5. Nicolasas Batumas (Prancūzija)\n\nStatistika NBA: 8,3 tšk, 4,3 atk. kam., 1,7 rez. perd.\n\n33-ejų krepšininkas rinktinėje būtų galėjęs „mirtiną“ gynybos duetą su Rudy Gobertu, tačiau lengvojo krašto pozicijoje rungtyniaujantis žaidėjas nusprendė vasarą skirti poilsiui.\n\nN.Batumas olimpinėse žaidynėse sudalyvavo bene svarbiausiame turnyro epizode. Pusfinalio rungtynėse prieš Slovėnija N.Batumas paskutinėmis mačo sekundėmis blokavo Klemeno Prepeličiaus metimą, o jau po kelių akimirkų prancūzai šventė pergalę rezultatu 90:89.\n\n„Los Angeles Clippers“ žaidėjas pasižymi ne tik savo puikia gynyba, tačiau ir neprastu pataikymu iš tolimesnio nuotolio.\n\nN.Batumas su Prancūzijos rinktine per savo karjerą yra iškovojęs 6 medalius\n\n4. OG Anunoby (Didžioji Britanija)\n\nStatistika NBA: 17,1 tšk, 5,5 atk. kam., 2,6 rez. perd.\n\n25-erių puolėjas būtų neabejotinas Didžiosios Britanijos komandos lyderis ir šią komandą būtų padaręs kur kas patrauklesnę.\n\n„Toronto Raptors“ komandoje rungtyniaujantis krepšininkas iki šiol nėra sužaidęs nei vienų rungtynių už nacionalinę rinktinę, o į savo komandą jį taip pat tikisi prisiviliot ir Nigerija.\n\nPats OG Anunoby yra sakęs, jog galvotų apie galimybę žaisti Didžiosios Britanijos komandoje, tačiau į šį čempionatą krepšininkas nusprendė neatvykti.\n\n3. Nikola Vučevičius (Juodkalnija)\n\nStatistika NBA: 17,6 tšk, 11 atk. kam., 3,2 rez. perd.\n\n2 kartus į NBA visų žvaigždžių komandą išrinkto aukštaūgio statistika šį sezoną gerokai krito, lyginant su praėjusiais, tačiau nepaisant to N.Vučevičius neabejotinai geriausias rinktinės ir vienas geriausių viso čempionato krepšininkų.\n\nAukštaūgis pasižymi išsiskirtinu talentu puolime. 31-erių krepšininkas gali varžovus bausti baudos aikštelėje, pataikyti tolimus metimus bei geba atlikti puikius perdavimus komandos draugams.\n\n2011, 2013 ir 2017 metais savo nacionalinei rinktinei padėjęs vidurio puolėjas šią vasarą nusprendė paskirti poilsiui. Tiesa, pati Juodkalnijos rinktinė į čempionatą pateko tik po to, kai Rusija buvo pašalinta iš turnyro.\n\n2. Ricky Rubio (Ispanija)\n\nStatistika NBA: 13,1 tšk, 4,1 atk. kam., 6,6 rez. perd.\n\nR.Rubio statistika NBA lygoje yra nuostabi, tačiau žaisdamas už rinktinę įžaidėjas savo žaidimo lygį pakelia dar kelis kartus. Geriausias to pavyzdys – 2019 metų pasaulio čempionatas, kuomet ispanai laimėjo aukso medalius, o R.Rubio buvo pripažintas geriausiu turnyro krepšininku.\n\nNuo 14-os metų profesionaliai rungtyniaujantis gynėjas yra be konkurencijos geriausias atakų organizatorius savo šalyje, o jo netekus Ispanijos krepšinio federacija puolė į paniką ir natūralizavo sąsajų su šalimi neturintį Lorenzo Browną, kad šis užpildytų R.Rubio paliktą skylę.\n\n31-erių krepšininkas čempionatą yra priverstas praleisti dėl praėjusiais metais trūkusių kryžminių kelio raiščių.\n\n1. Bogdanas Bogdanovičius (Serbija)\n\nStatistika NBA: 15,1 tšk, 4 atk. kam., 3,1 rez. perd.\n\nSerbijos rinktinėje pagrindinė žvaigždė neabejotinai yra Nikola Jokičius, tačiau žaidžiant pagal FIBA taisykles dažnai galima ginčytis, kas yra geresnis naudingesnis žaidėjas aikštelėje – N.Jokičius ar B.Bogdanovičius.\n\nBūtent gynėjas praėjusiame pasaulio čempionate buvo išrinktas į simbolinį penketuką bei rungtyniavo rezultatyviausiai savo rinktinės gretose, pelnydamas vidutiniškai po 22,9 taško.\n\nSerbija ir be B.Bogdanovičiaus yra minima tarp komandų, galinčių iškovoti aukso medalius, tačiau akivaizdu, jog jeigu 30-metis žaistų čempionate, serbai būtų laikomi aiškiais turnyro favoritais ir bet koks ne aukso spalvos iškovotas medalis būtų laikomas nusivylimu.\n\nKrepšininkas nepadės savo rinktinei Europos čempionate, kadangi šią vasarą atliko kelio operaciją."
}