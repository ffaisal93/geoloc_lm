{
    "Vokietija nori bendro ES sprendimo dėl mobilizacijos vengiančių Rusijos piliečių priėmimo": "Vokietija norėtų, kad Europos Sąjungos (ES) šalys priimtų bendrą sprendimą dėl mobilizacijos vengiančių Rusijos piliečių priėmimo.\n\nPasak vyriausybės Berlyne atstovo, tai, kad mobilizacijos ir išsiuntimo į karą Ukrainoje nori išvengti daugybė rusų, yra „geras ženklas“. Dabar, jo teigimu, ES šalys turi rasti „perspektyvų sprendimą“.\n\nAnot atstovo, Vokietija siūlo, kad prieš prieglobsčio suteikimą būtų išnagrinėti kiekvieno karo tarnybos vengiančio asmens motyvai ir nustatyta, ar jie nedirba Rusijos vyriausybei.\n\nKol kas specialių tokių asmenų priėmimo programų nėra nei Vokietijoje, nei ES. Tačiau Vokietija yra paskelbusi, kad, skirtingai nei kai kurios kitos ES valstybės, yra nusiteikusi priimti mobilizacijos vengiančius rusus.\n\nVokietijos Vidaus reikalų ministerijos duomenimis, pagal programą, kuri siūlo apsaugą Rusijos disidentams, žurnalistams bei mokslininkams, į šalį iki šiol priimti 438 asmenys. Ministerijos atstovas nurodė, kad dar balandį buvo priimti šios programos pakeitimai, jog apsaugą galėtų gauti ir karo tarnybos vengiantys asmenys.",
    "Abu Dabis: JAE tieks Vokietijai dujas ir dyzeliną": "Jungtiniai Arabų Emyratai sekmadienį pasiekė su Vokietija „energetinio saugumo“ susitarimą dėl suskystintų gamtinių dujų (SGD) ir dyzelino tiekimo, Berlynui ieškant naujų energijos šaltinių, kurie pakeistų nebeimportuojamus rusiškus išteklius.\n\nPasirašydamas susitarimą vokiečių kanclerio Olafo Scholzo (Olafo Šolco) akivaizdoje, Emyratų pramonės ministras Sultanas Ahmedas al Jaberas (Sultanas Ahmedas Džaberas) pavadino šį dokumentą „istoriniu nauju susitarimu“, kuris „sustiprina sparčiai besiplečiančią JAE ir Vokietijos partnerystę energetikos srityje“, pranešė valstybinė naujienų agentūra WAM.\n\nO. Scholzas šiuo metu lankosi JAE, kur jau susitiko su prezidentu šeichu Mohamedu bin Zayedu al Nahyanu (Mohamedu bin Zajedu Nahjanu).\n\nPasak WAM, kancleris „pasveikino“ pasiektą susitarimą dėl „energetinio saugumo“.\n\nSutarta, kad Abu Dabis paruoš „SGD krovinį, kuris bus pristatytas 2022 metų pabaigoje ir pasitarnaus pradedant eksploatuoti Vokietijos plaukiojantį SGD importo terminalą Brunsbiutelyje“ – Šiaurės jūros uostamiestyje, nurodoma pranešime.\n\nJAE valstybinė naftos bendrovė ADNOC šį mėnesį pirmą kartą tiesiogiai perdavė dyzelino Vokietijai, o 2023 metais ketina „tiekti iki 250 tūkst. tonų dyzelino per mėnesį“, priduriama pranešime.\n\nVokietijos lyderis šeštadienį išvyko kelionės po Persijos įlankos šalis, tikėdamasis sudaryti naujų susitarimų energetikos srityje.\n\nTokių veiksmų Berlynas ėmėsi, siekdamas rasti alternatyvų nutrūkusiam rusiškų energijos išteklių importui ir sušvelninti energetikos krizę, nulemtą Maskvos įsiveržimo į Ukrainą.\n\nŠeštadienį O. Scholzas Džidoje susitiko su Saudo Arabijos sostu įpėdiniu princu Mohammedu bin Salmanu (Mohamedu bin Salmanu). Vėliau sekmadienį kancleris ruošėsi skristi į dujų turtingą Katarą ir susėsti derybų su emyru šeichu Tamimu bin Hamadu al Thani (Tamimu bin Hamadu Taniu).\n\nEnergetinis perėjimas\n\nLankydamasis Abu Dabyje, O. Scholzas kartu su JAE klimato kaitos ministre Mariam Almheiri apžiūrėjo mangrovių parką, kur įgyvendinamas aplinkosaugos projektas.\n\nM. Almheiri nurodė, kad per diskusijas sekmadienį bus aptarti ne tik energetinio saugumo, bet ir „klimato kaitos bei ekonomikos augimo“ klausimai.\n\n„JAE įsitikinę, kad visi šie trys ramsčiai turi eiti koja kojon. Negalime į vieną ar du iš šių ramsčių žiūrėti atskirai“, – sakė ministrė.\n\nJi taip pat pakartojo, kad Abu Dabis reikalauja „teisingo perėjimo“ proceso atsisakant iškastinio kuro.\n\nTiek JAE, tiek Saudo Arabija kritikuoja „nerealistiškus“ perėjimo modelius, kurie, abiejų arabų šalių teigimu, iš dalies nulėmė dabartinę energetikos krizę pasaulyje.\n\nVokiečių kancleris Abu Dabyje žurnalistams pareiškė, kad jo šalis pasiryžusi daugiau niekada nebepasikliauti viena energijos tiekėja – Rusija.\n\n„Niekada nebeatsidursime padėtyje, kai esame priklausomi nuo vienos tiekėjos ir nuo jos sprendimų“, – patikino O. Scholzas.\n\n„Atsižvelgiant į investicijas, kurias dabar planuojame Vokietijoje ir kurios po truputį taps realybe kitais metais, iš tiesų turėsime tokią dujų importo į Vokietiją infrastruktūrą, kad nebebūsime tiesiogiai priklausomi nuo konkretaus tiekėjo kitame dujotiekio gale, kaip tai yra dujotiekio jungties atveju“, – teigė kancleris.\n\nJo vizitas surengtas Prancūzijos bendrovei „TotalEnergies“ išvakarėse pasirašius naują 1,5 mlrd. dolerių (eurų) vertės sutartį, turinčią padėti Dohai išplėsti gamtinių dujų gavybą. O. Scholzas pabrėžė, kad tokie projektai yra „svarbūs“.\n\n„Turime užtikrinti, kad suskystintųjų dujų gamyba pasaulyje būtų tokia pažengusi, kad būtų galima patenkinti esamą didelę paklausą, neiškliaunant iki šiol naudotais Rusijos gamybos pajėgumais“, – sakė jis.",
    "Neįtikėtina sensacija! Vokietija išmetė Graikiją iš Europos čempionato, G. Antetokounmpo išvarytas iš aikštės": "Šio mačo laimėtoja Vokietija pusfinalyje kovos su Ispanija, kuri 100:90 pranoko Suomijos komandą.\n\nTad pirmąją pusfinalio porą sudaro komandos, kurios abi įveikė Lietuvą.\n\nTokia pati gali būti ir antroji pora, jei trečiadienį ketvirtfinalio mačus laimės Slovėnija ir Prancūzija.\n\nVokietijos krepšininkai ketvirtfinalio mače nuo pirmųjų minčių pasiūlė netikėtiną tempą ir užpylė graikus tritaškiais. Vien per pirmąjį kėlinį jie pataikė 8 talimus metimus, o iš viso sumetė 17 iš 31.\n\nNors po dviejų kėlinių graikia buvo persvarę rezultatą (57:61), viską lėmė galingas vokiečių spurtas 20:1 po pertraukos.\n\nGraikų neišgelbėjo ir monstras Giannis Antetokounmpo. Jis pelnė 31 tašką, tačiau likus kiek mažiau nei 5 min. esant rezultatui 96:82 po nesportinės pražangos turėjo keliauti į rūbinę.\n\nVokietijos krepšininkai šeštadienį aštuntfinalyje 85:79 nugalėjo Juodkalnijos rinktinę.\n\nGraikijos komanda yra vienintelė iki ketvirtfinalio nepralaimėjusi: aštuntfinalyje graikai 94:88 palaužė čekus.\n\nPirmajame etape vokiečiai žaidė B grupėje kartu su lietuviais Kelne, kur su 4 pergalėmis ir 1 pralaimėjimu buvo antri.\n\nGraikai C grupės varžybose Milane įveikė visus penkis varžovus.\n\nPirmasis kėlinys. Vokiečiai pelnė pirmuosius taškus ir po uraganinių atakų atitrūko 19:9. Vokiečiai per pusę kėlinio pataikė 6 tritaškius ir pirmavo 22:11. Graikus gelbėjo 13 taškų surinkęs Giannis Antetokounmpo. Kėlinio pabaigoje vokiečiai išliko priekyje, bet jau nežymiai (31:27).\n\nAntrasis kėlinys. Vokiečių tritaškių salvės baigėsi, tačiau šeimininkai ilgai išliko priekyje vienu dviem metimais. Galiausiai 17 miin. rezultatas tapo lygus (44:44). G.Antetekounmpo netrukus persvėrė rezultatą, bet Andreaas Obstas pataikė du tritaškius (53:51). Vis dėlto prieš pertrauką Kostas Sloukas pataikė tritaškį vokiečiams į paširdžius (57:61).\n\nIki pertraukos vokiečiai pataikė 11 tritaškių (iš 17).\n\nG.Antetokounmpo surinko graikams 19 taškų.\n\nTrečiasis kėlinys. Vokiečiai kelias minutes neleido graikams pelnyti taškų ir ėmė pirmauti 64:61.\n\nPo Franzo Wagnerio tritaškio vokiečiai atitrūko 69:62. Po dar dviejų tritaškių ir dvitaškio iš po krepšio rezultatas tapo jau 77:62.\n\nGalingas spurtas 20:1 privertė graikus prašyti dar vienos pertraukėlės, bet jų padėtis jau tampa kone beviltiška.\n\nG.Antetokounmpo puolė gelbėti savo komandos, bet po trijų kėlinių vokiečių persvar išliko solidi (83:71).\n\nKetvirtasis kėlinys. Graikai priartėjo iki vienženklio skirtumo, bet vėl pasipylė vokiečių tritaškiai (90:78).\n\nKėlinio viduryje Vokietija jau pirmavo 96:80.\n\nGalutinai graikų viltys išblėso, kai likus 4 min. 56 sek. G.Antetokounmpo gavęs nesportinę pražangą turėjo keliauti į rūbinę.\n\nVokiečiai tuoj pat pelnė 100-ąjį tašką ir ramiai nuvažiavo į nuostabią pergalę.\n\nJos neaptemdė ir Dennio Schroederio techninės pražangos, pasiuntusios vokiečių įžaidėją į rūbinę įkandin graikų lyderio G.Antetokounmpo.\n\nVokietija: Dennis Schroederis 26 (5/9 dvitaškių, 8 rez. perd.), Franzas Wagneris (5/7 tritaškių) ir Andreasas Obstas (5/7 tritaškių) po 19, Danielis Theisas 13 (5/10 dvitaškių, 16 atk. kam.).\n\nGraikija: Giannis Antetokounmpo 31 (12/17 dvitaškių, 7 atk. kam., 8 rez. perd.), Giannoulis Larentzakis 18 (4/4 tritaškių), Tyleris Dorsey 13, Kostas Sloukas 8.",
    "Nervų karas Berlyne: Vokietiją palaužusi Ispanija – Europos čempionato finale": "Pirmoji rungtynių pusė buvo gana permaininga. Vienu metu atrodė, kad Ispanijos komanda gana užtikrintai kontroliuoja situaciją, tačiau tuomet Vokietijos rinktinė užsikūrė kaip reikiant.\n\nDennisas Schroderis tolimais metimais ir prasiveržimais ir Andreasas Obstas žudikiškais tritaškiais pabudino vienu metu jau devynių taškų deficitą turėjusią Vokietiją. Berlyne šeimininkai spurtavo net 14:0 ir po dviejų kėlinių buvo priekyje 51:46.\n\nPo pertraukos ispanai atgijo, surengė atkarpą 15:2, bet Vokietijos komanda rodė ramybę. Kantriai Gordie Herberto auklėtiniai dirbo, D.Schroderis toliau darė ką panorėjęs puolime ir trečiojo kėlinio pabaigoje Vokietija turėjo jau dviženklę persvarą 71:61.\n\nBet ir šeimininkams nepavyko laikytis priekyje ilgai – Ispanijos rinktinė atgijo, o ketvirtajame kėlinyje gynyboje surakino užtikrintumo stokojusius Vokietijos krepšininkus.\n\nNatūralizuotas amerikietis Lorenzo Brownas su 29 taškais buvo rezultatyviausias Ispanijos rinktinėje. Jis dar išdalino 6 rezultatyvius perdavimus ir surinko 27 naudingumo balus.\n\nVokietijos komandoje išsiskyrė Dennisas Schroderis, pelnęs 30 taškų, išdalinęs 8 perdavimus ir sukaupęs net 33 naudingumo balus.\n\nIspanijos rinktinė realizavo net 70 proc. dvitaškių (26/37) ir 37 proc. tritaškių (10/27). Vokiečiai iš arti atakavo 59 proc. (20/34), iš toli - 38 proc. (13/34) taiklumu.\n\nKovą dėl kamuolių ispanai laimėjo 33:28, atliko vienu rezultatyviu perdavimu daugiau (20 prieš 19), tačiau vokiečiai sugebėjo perimti net 9 kamuolius ir po klaidų surinko 22 taškus.\n\nEuropos čempionato finale susitiks Prancūzija ir Ispanija, rungtynės vyks sekmadienį 21:30 val. Dėl trečios vietos vokiečiai ir lenkai žais tą pačią dieną 18:15 val.\n\nIspanija: L.Brownas 29, W.Hernangomezas 16, J.Hernangomezas 13, A.Diazas 10.\n\nVokietija: D.Schroderis 30 (8 rez. perd.), A.Obstas (5/8 trit.) ir F.Wagneris po 15, D.Theisas 10.\n\nRungtynių eigą tradiciškai aprašė 15min.\n\nRungtynių eiga. Vokietija – Ispanija\n\nKetvirtas kėlinys. Vokietija – Ispanija\n\n40 min. Rungtynės baigėsi.\n\nLikus 8 sek. W.Hernangomezas išprovokavo pražangą mesdamas iš toli. Sveikiname Ispaniją.\n\nLikus 9 sek. Dėjimas į Ispanijos krepšį, bet jiems svarbiausia, kad ne tolimas metimas. Paskutinė pertraukėlė. Panašu, „kartų kaitą“ išgyvenanti Ispanija sekmadienį kovos dėl aukso.\n\nLikus 15 sek. L.Brownas baudas metė be klaidų – 92:86.\n\nLikus 18 sek. M.Lo pataikė tritaškį – 86:90.\n\nLikus 32 sek. W.Hernangomezas nuo baudų metimo linijos nesuklydo – 90:83.\n\nLikus 33 sek. A.Obstas pataikė dar vieną beprotišką tritaškį – 83:88.\n\nLikus 36 sek. Vokiečiai jau imasi pražangų taktikos. L.Brownas pataikė abu metimus – 88:80.\n\n39 min. D.Theisas nepataikė iš po krepšio.\n\n38 min. Vokiečiai apsigynė itin svarbioje atakoje, bet niekaip neužpuola jau kurį laiką.\n\n37 min. Skirtumas jau buvo padidėjęs iki šešių taškų, bet A.Obstas pataikė tritaškį. Tritaškį netrukus pataikė ir L.Brownas – 86:80.\n\n36 min. U.Garubos baudos, o tuomet J.Hernangomezo dvitaškis veda ispanus į priekį. Vokietija tris minutes nepelnė taškų iš žaidimo.\n\nMarius MILAŠIUS, 15min žurnalistas Berlyne Tikra atgaiva po pirmo nuobodaus pusfinalio. Lorenzo Brownas jau mažai kuo nusileidžia Dennisui Schroderiui, Juancho Hernangomezas smeigia tritaškį ir 10 taškų deficitą panaikinę ispanai vėl lygina rezultatą. Mūsų laukia neįtikėtinai įdomios šešios minutės.\n\n34 min. J.Hernangomezo tritaškis ir Vokietijos minutės pertraukėlė – 77:77.\n\n33 min. A.Diazas pelnė dvitaškį, bet D.Schroderio prasiveržimus Ispanijai reikia išsispręsti. Dar vienas ir L.Browno dvitaškis. Ispanai vis dar atsilieka trimis – 74:77.\n\n32 min. Metimą atšokdamas su sirena pataikė F.Wagneris. Triumfuoja vokietis, triumfuoja ir žiūrovai Berlyne – 75:68.\n\n31 min. Tritaškiu ispanai pradėjo lemiamą ketvirtį, F.Wagneris atsakė dvitaškiu – 73:68.\n\nTrečias kėlinys. Vokietija – Ispanija 71:65\n\n30 min. L.Browno tolimas taiklus šūvis, gera ispanų gynyba ir Vokietija pirmauja šešiais taškais po trijų kėlinių.\n\n29 min. J.Thiemannas susikūrė antrą šansą ir Vokietija didina pranašumą iki dviženklės ribos! 71:61.\n\n27 min. D.Schroderis ir F.Wagneris sužaidė gerą bendrą atkarpą ir Vokietija priekyje – 65:61.\n\nMarius MILAŠIUS, 15min žurnalistas Berlyne Vokiečių treneris G.Herbertas netikėtai pradėjo trečią kėlinį be Franzo Wagnerio, bet tai jaunosios žvaigždės nesužlugdė. 5 jo taškai vėl prikelia Vokietiją, o Dennisas Schroderis ir toliau pasakiškas.\n\n25 min. W.Hernangomezas pataikė iš toli, o Ispanija perėmė kamuolį. Pastaruoju metu būtent ispanai laiko žaidimą savo rankose. Jiems smūgį suduoda F.Wagneris, dabar ispanai priekyje vos tašku – 61:60.\n\nMarius MILAŠIUS, 15min žurnalistas Berlyne O štai ir pirmas Willy Hernangomezo tritaškis turnyre. Rungtynės per pastarąsias kelias minutes krypsta į ispanų pusę – jie spurtavo jau 15:2 ir susigrąžino pranašumą.\n\n23 min. A.Diazas neleidžia bėgti vokiečiams, kurie jau turėjo ir devynių taškų persvarą. L.Brownas įkrėtė iš toli, komandas teskiria du taškai – 53:55.\n\nMarius MILAŠIUS, 15min žurnalistas Berlyne Vokietija pirmauja po dviejų kėlinių, bet tai neturėtų užliūliuoti Gordono Herberto komandos. Ispanai po pirmos rungtynių pusės atsiliko ir nuo lietuvių aštuntfinalyje (40:45), ir nuo suomių ketvirtfinalyje (43:52), bet abejas rungtynes galiausiai laimėjo. Sergio Scariolo komandos nurašyti negali niekada.\n\nAntras kėlinys. Vokietija – Ispanija 51:46\n\n20 min. A.Obstas... Iš kaip toli... Trys taškai... Ką jis išdarinėja!\n\n19 min. A.Obstas! Tryyys taškai! Vokietija liepsnoja, spurtas jau 14:0, ponai ir ponios. Galiausiai pataikė ir ispanai. L.Brownas pataikė iš toli, bet Vokietija dar priekyje – 46:44.\n\nMarius MILAŠIUS, 15min žurnalistas Berlyne „MVP, MVP“, – skamba Berlyno arenoje po dar vieno įspūdingo Denniso Schroderio epizodo. Vokietis pakvietė šokiui Xabi Lopezą-Arostegui ir dvitaškiu su pražanga pratęsia Vokietijos spurtą iki 11:0. Šeimininkai jau priekyje.\n\n18 min. A.Obsto tritaškis ir komandas teskiria taškas! D.Schroderis! Du taškai su pražanga! Ką išdarinėja šiandien gynėjas, jis veda Vokietiją į priekį – 43:41.\n\nMarius MILAŠIUS, 15min žurnalistas Berlyne Emocijų audra „Mercedes-Benz“ arenoje – užsidegęs Dennisas Schroderis pelno jau 16-ą savo tašką, o Nickas Weileris-Babbas apvogė Lorenzo Browną. Vokiečiams tokio protrūkio labai reikia, nes pusantro kėlinio situaciją ramiai kontroliavo Sergio Scariolo vyrai.\n\n17 min. J.Hernangomezo dėjimas, į kurį D.Schroderis atsakė tritaškiu. Ispanai priekyje – 41:35.\n\n14 min. Dėjimas iš viršaus greitoje atakoje budino vokiečius, bet J.Hernangomezas irgi rezultatyvus – 35:26.\n\nMarius MILAŠIUS, 15min žurnalistas Berlyne Rudy Fernandezas žaidžia septintą „EuroBasket“ pusfinalį savo karjeroje, pakartodamas Pau Gasolio ir Juano Carloso Navarro rekordą. Bet amžius 37-erių veteranui netrukdo – du šaltakraujiški ispano dūriai sukuria pasaulio čempionams jau 9 taškų persvarą.\n\n13 min. O Rudy! O Rudy! Dar vienas tritaškis ir vokiečiai šaukia minutės pertraukėlę, nes ispanai priekyje jau devyniais taškais – 33:24.\n\n11 min. R.Fernandezo tritaškis. Parako Rodolfas dar turi – 30:24.\n\nPirmas kėlinys. Vokietija – Ispanija 24:27\n\nMarius MILAŠIUS, 15min žurnalistas Berlyne Berlyno arenos krepšiai turi kažkokią ypatingą trauką iš labai toli metamiems kamuoliams. Maodo Lo pirmą kėlinį užbaigė metimu beveik iš aikštės vidurio ir vien nuo ketvirtfinalio tai yra jau trečias labai tolimas tikslus šūvis – prieš tai šitaip pasižymėjo suomis Mikaelis Jantunenas ir graikas Kostas Sloukas.\n\n10 min. Opa! Kokia kėlinio pabaiga! D.Brizuela įkrėtė akrobatinį tritaškį, o M.Lo atsakė tiksliu šūviu, atsispyrus nuo vienos kojos, su sirena.\n\n9 min. D.Schroderis pataikė iš toli! Tai geras ženklas vokiečiams. Blogesnis – W.Hernangomezo dėjimas. Ispanija priekyje – 22:21.\n\n8 min. Koooks D.Theiso dėjimas – 16:16.\n\n6 min. W.Hernangomezo dvitaškis didino skirtumą iki trijų, bet iš toli smeigė Vokietija – 14:14.\n\nMarius MILAŠIUS, 15min žurnalistas Berlyne Willy Hernangomezas yra rezultatyviausias Europos čempionato žaidėjas tarp tų, kurie dar nėra pataikę nė vieno tritaškio (vid. 17,9 taško). Šiandien jis taip pat pradeda rungtynes galingai – ispanų vedlio sąskaitoje jau 7 taškai.\n\n5 min. Po L.Browno metimo iš vidutinio nuotolio priekyje jau buvo ispanai, bet D.Schroderio reidas grąžino vokiečius į priekį. Iš toli įkrėtė X.Lopezas-Arostegui – 12:9.\n\n2 min. D.Schroderis atidarė Vokietijos taškų sąskaitą, bet netrukus taškais atsakė ir ispanai. Kol kas puolime abi komandos atrodo gerai, o vokiečiai priekyje – 6:4.",
    "Vokietija „Nord Stream“ dujotiekių iškilimo į sausumą vietovėje stato SkGD terminalą": "Oddo Anderseno (AFP / „Scanpix“) nuotr.\n\nVokietijos Meklenburgo-Pomeranijos federalinės žemės Lubmino pramoniniame uoste – vietovėje, kur į sausumą iškyla abu Rusijos „Nord Stream“ eksporto dujotiekiai – antradienį pradedamas statyti suskystintų gamtinių dujų (SkGD) importo terminalas, skelbia visuomeninis transliuotojas „Deutsche Welle“.\n\nProjektą įgyvendins Vokietijos bendrovė „Deutsche ReGas“, jį finansuos privatūs investuotojai.\n\nSkelbiama, jog pirmieji SkGD kroviniai į terminalą iš tanklaivių nedideliais dujovežiais turėtų būti atgabenti jau gruodžio mėnesį. Iki šiol šiuo uostu galėjo naudotis tik maži laivai, jį planuojama pertvarkyti didesnių laivų priėmimui, įskaitant plaukiojančių išdujinimo laivų švartavimui.\n\nLubmine prasideda trys pagrindiniai Vokietijos magistraliniai dujotiekiai – „Opal“, „Eugal“ ir „Nel“, kurie iš pradžių buvo nutiesti rusiškoms gamtinėms dujoms į įvairius Vokietijos, Čekijos ir Austrijos regionus perpumpuoti, tad ši infrastruktūra bus naudojama išdujintų SkGD teikimui.\n\nNemokami naujienlaiškiai į savo el. pašto dėžutę: Verslo valdymas\n\nRinkodara\n\nFinansai ir apskaita\n\nRinkos\n\nMano verslas\n\nPrekyba\n\nStatyba ir NT\n\nPramonė\n\nTransportas\n\nTechnologijos\n\nLaisvalaikis\n\nMano pinigai\n\nSvarbiausios dienos naujienos trumpai: Verslo naujienos\n\nVŽ Premium naujienos\n\n\n\nPirmadienį Lubmine lankęsis Robertas Habeckas, federalinis vicekancleris ir ekonomikos ministras, pareiškė, kad „dujų pasiūla palaipsniui didėja“, Vokietijai ieškant kuo pakeisti rusiškas, kurių tiekimas per Baltijos jūrą nutrauktas.\n\nOlafas Scholzas, kancleris, rugsėjo 24–25 dienomis lankysis Saudo Arabijoje, Jungtiniuose Arabų Emyratuose ir Katare, kur gali būti pasirašytos sutartys dėl angliavandenilių tiekimo Vokietijai, pirmadienį pranešė Steffenas Hebestreitas, federalinės vyriausybės atstovas.\n\nKremliaus kontroliuojamas „Gazprom“ šio mėnesio pradžioje neribotam laikui sustabdė „Nord Stream 1“ neva dėl techninių problemų, kurių esą neįmanoma išspręsti dėl Vakarų sankcijų Rusijai. Berlynas tokius argumentus laiko niekiniais ir kaltina Maskvą šantažu. Tokio pat pajėgumo „Nord Stream 2“ baigtas tiesti pernai, bet jo sertifikavimo procesą Vokietijos tarnybos nutraukė vasarį, prieš pat Rusijai pradedant plataus masto invaziją į Ukrainą.\n\nBe to, Žemutinės Saksonijos – Vokietijos federalinės žemės – vyriausybės vadovas Stephanas Weilis pareiškė, jog Rusijos antrasis eksporto dujotiekis per Baltijos jūrą iki Vokietijos „Nord Stream 2“ niekada nebus naudojamas, net ir pasibaigus Vladimiro Putino vadovavimo Rusijai erai.\n\n„Pasitikėjimo praradimas yra tiek esminis, kad Vokietija daugiau niekada negalės pasikliauti Rusijos energijos ištekliais“, – sakė jis.\n\nTaip pat Vokietija, siekdama padėti savo energetikos bendrovėms ir užsitikrinti energetinį saugumą, penktadienį paskelbė perimanti Rusijos naftos milžinės „Rosneft PJSC“ Vokietijos padalinio kontrolę.\n\nFederalinė tinklų reguliavimo institucija perima „RN Refining & Marketing GmbH“ ir „Rosneft Deutschland GmbH“, kurioms tenka apie 12% Vokietijos naftos perdirbimo pajėgumų, bei jos akcijų paketus Švedto, Karlsrūhės ir Vohburgo naftos perdirbimo gamyklose.\n\nOddo Anderseno (AFP / „Scanpix“) nuotr.",
    "Vokietija skirs Moldovai dar 60 mln. eurų energetikos krizei įveikti": "Apie tai pranešė Vokietijos ekonominio bendradarbiavimo ir plėtros ministrė Svenja Schulze susitikimo su Moldovos prezidente Maja Sandu Berlyne išvakarėse, kurio pagrindinės temos bus Moldovos reformų kursas kelyje į Europos Sąjungą ir tolesnė parama įveikiant Rusijos karo prieš Ukrainą padarinius.\n\nES kandidatės statuso Moldova sulaukė birželio pabaigoje.\n\nPraėjusį mėnesį „Moldovagaz“ pareiškė, kad nepajėgs iš anksto sumokėti Rusijos tiekėjui „Gazprom“ už gamtines dujas, kuris mėnesio pabaigoje sutiko su mokėjimo atidėjimu.\n\nLiepą Vokietija paskelbė skirianti 40 mln. eurų Moldovos biudžetui, kurioje vienam gyventojui tenka daugiausiai Ukrainos karo pabėgėlių, o infliacija šalyje pakilo į rekordines aukštumas.\n\nPo balandį Vokietijoje vykusios donorų konferencijos devynios tarptautinės organizacijos ir 36 valstybės donorės nusprendė suteikti Moldovai 695 mln. eurų pagalbą, įskaitant paskolas ir 108 mln. eurų tiesiogines subsidijas valstybės biudžetui.\n\nTarptautinis valiutos fondas ketvirtadienį pranešė skiriantis Moldovai eilinę 27 mln. JAV dolerių vertės išmoką iš 800 mln. dolerių lengvatinės paskolos paketo, kuriuo šalis gali pasinaudoti per 40 mėnesių etapais, vykdydama numatytas sąlygas.",
    "Vokietija energijos kainų šuoliui įveikti skiria papildomus 65 mlrd. Eur": "Olafas Scholzas, Vokietijos kancleris. „Zuma“ / „Scanpix“ nuotr.\n\nVokietija skiria papildomus 65 mlrd. Eur, kad apsaugotų vartotojus nuo energijos kainų šuolio, praneša Olafas Scholzas, kancleris.\n\nPo to, kai „Gazprom“ penktadienį pranešė nebeatnaujinanti tiekimo dujotiekiu „Nord Stream“, Vokietijos valdantieji sudarė skirti išmokas labiausiai nukentėjusiems gyventojams ir verslams, didinti subsidijas viešajam transportui.\n\nKaip praneša „Reuters“, šalis lėšas skirs iš elektros gamintojų sumokėtų mokesčių ir paankstindama pasaulinį korporacijų 15% pelno mokestį.\n\nVokietijoje dujų atsargos šeštadienį pasiekė 85% pajėgumų, todėl valdžios atstovai ramina, kad šią žiemą dujų užteks. O kaip sekasi dujas kaupti Lietuvai, skaitykite šiame VŽ straipsnyje.\n\nNemokami naujienlaiškiai į savo el. pašto dėžutę: Verslo valdymas\n\nRinkodara\n\nFinansai ir apskaita\n\nRinkos\n\nMano verslas\n\nPrekyba\n\nStatyba ir NT\n\nPramonė\n\nTransportas\n\nTechnologijos\n\nLaisvalaikis\n\nMano pinigai\n\nSvarbiausios dienos naujienos trumpai: Verslo naujienos\n\nVŽ Premium naujienos\n\n\n\nAnot O. Scholzo, priemonės skirtos tam, kad padėtų apsaugoti vartotojus ir įmones nuo didesnių išlaidų. Žadama, kad energijos kainoms augant, šalis didintų paramą.\n\nOlafas Scholzas, Vokietijos kancleris. „Zuma“ / „Scanpix“ nuotr.",
    "Šeimininkų džiaugsmas: lenkus įveikę vokiečiai iškovojo Europos čempionato bronzinius medalius": "Vokietijos rinktinė neliko be nieko namuose – vokiečiai kovoje dėl trečios vietos 82:69 (19:14, 17:9, 18:26, 28:20) įveikė Lenkijos rinktinę ir pasipuošė bronziniais apdovanojimais.\n\nVokiečiai ant geriausiųjų podiumo Europos čempionate iki šiol lipo du kartus. 1993 m. Vokietija laimėjo Europos čempionatą, o 2005 m. iškovojo antrą vietą.\n\nLenkai tarp keturių geriausių Europos komandų atsirado pirmą kartą nuo 1971 m.\n\nRezultatyviausiai mažajame finale pasirodė Dennisas Schroderis, kuris pelnė 26 taškus, atkovojo vieną kamuolį, atliko 6 rezultatyvius perdavimus ir surinko 23 naudingumo balus.\n\nDennisas Schroderis / FIBA nuotr.\n\nNaudingumu Vokietijos rinktinėje išsiskyrė Johannesas Voigtmannas, kuris pelnė 19 taškų, pataikė 4 tritaškius iš 5, atkovojo 9 kamuolius, atliko 6 rezultatyvius perdavimus ir surinko 29 naudingumo balus.\n\nRungtynes abi ekipos pradėjo nepataikydamos daug metimų iš gerų progų, o aikštėje vyko lygi kova. Lenkai gerai gynėsi didžiąją pirmo kėlinio dalį, tačiau pasikeitus žaidėjams vokiečiai surengė mažą spurtą ir prieš antrą ketvirtį turėjo 5 taškų pranašumą.\n\nNors antrojo kėlinio pradžia buvo nesėkminga tiek vienai, tiek kitai rinktinei, tačiau vokiečiai sugebėjo atgaivinti savo puolimą pirmieji ir prieš ilgąją pertrauką jau turėjo 13 taškų pranašumą.\n\nTrečiajame kėlinyje Lenkijos rinktinė rimtai kibo vokiečiams į atlapus ir buvo ženkliai sumažinusi atsilikimą nuo varžovų, tačiau vokiečiai surengė savo spurtą. Visgi lenkai nesiruošė leisti varžovams bėgti ir prieš lemiamas 10 minučių atsilikimą nuo varžovų sumažino iki 5 taškų.\n\nKetvirtajam kėliniui prasidėjus lenkai sugebėjo išlyginti rezultatą, tačiau tuomet prabilo vokiečių lyderiai, o pasipylę tritaškiai metimai įtvirtino vokiečių pergalę šiose rungtynėse.\n\nLenkijos rinktinėje išsiskyrė Michalas Sokolowskis, kuris pelnė 18 taškų, atkovojo 6 kamuolius, atliko 3 rezultatyvius perdavimus ir surinko 20 naudingumo balų.\n\nVokietija: D. Schroderis 26, J. Voigtmannas 14, A. Obstas 9.\n\nLenkija: M. Sokolowskis 18, J. Garbaczas 12, A. J. Slaughteris 10.",
    "Vokietijos kancleris Ukrainai žada „daug“, bet tankų vis tiek neduos": "„Mes palaikome Ukrainą, – praėjusią savaitę tikino O.Scholzas valandos trukmės interviu „The New York Times“. – Mes tai darome taip, kad šis konfliktas neperaugtų į karą tarp Rusijos ir NATO, nes tai būtų katastrofa.“\n\nSocialdemokratui O.Scholzui, kuris mažiau nei prieš metus perėmė kanclerio pareigas iš savo ilgametės pirmtakės Angelos Merkel, Vokietijos Ukrainai suteikta karinė pagalba tapo tarsi lakmuso popierėliu jo ir jo šalies gebėjimui vadovauti Europai.\n\nŽemyną ištikus didžiausiai saugumo krizei žemyne ​​nuo Antrojo pasaulinio karo, O.Scholzas nėra vienintelis, kuriam rūpi eskalavimo pavojus.\n\nRusijos prezidentui Vladimirui Putinui tūkst. rezervistų mobilizavimą ir ketinimus aneksuoti dalį Rytų Ukrainos, taip pat jam netiesiogiai pagrasinus panaudoti taktinius branduolinius ginklus, Ukrainos rėmėjai Vakaruose ėmė stipriau nerimauti dėl tiesioginio Rusijos ir NATO susidūrimo.\n\nŠtai kodėl tapo sunkiau suderinti du tikslus – išvengti tokios konfrontacijos ir toliau stiprinti Ukrainą mūšio lauke.",
    "Kas yra kas. Lietuvos krepšininkų varžovė – namuose tvirtai žygiuojanti Vokietija": "Padėtis\n\nLietuvos rinktinė trečias iš eilės Europos pirmenybių rungtynes žais su B grupės favoritais. Nors lietuviai taip pat favoritai, jie pralaimėjo dvejas pirmąsias krepšinio sunkiasvorių dvikovas. Mūsų šalie komanda ketvirtadienį nusileido slovėnams 85:92, šeštadienį – prancūzams 73:77.\n\nTuo tarpu Vokietijos rinktinės sąskaitoje jau yra dvi pergalės. Pirmajame ture B grupės šeimininkai užtikrintai sudorojo Prancūzijos ekipą 76:63, o šeštadienį permainingose rungtynėse įrodė pranašumą prieš Bosnijos ir Hercegovinos krepšininkus 92:82.\n\nPer pirmąsias rungtynes Vokietijos komandoje rezultatyviausiai žaidė Johannesas Thiemannas (14 taškų), Nielsas Giffey, Maodo Lo (po 13) ir Dennisas Schroederis (11). Antrajame mače puolimo lyderiai buvo D.Schröderis, Franzas Wagneris (po 18), J.Thiemannas (14) ir Andreasas Obstas (13).\n\nKaip ir vokiečiai, dvi pergales per du pirmuosius turus iškovojo slovėnai. Po kartą laimėjo bosniai ir prancūzai, o lietuviai ir vengrai pergalių dar neturi.\n\nKitose dvejose B grupės rungtynėse sekmadienį susitiks Slovėnija – Bosnija ir Hercegovina bei Prancūzija – Vengrija.\n\nEuropos pirmenybės\n\nKrepšinis Vokietijoje kelią skynėsi labai lėtai, o paplisti šiam žaidimui nepadėjo net ir 1936 metų Berlyno olimpinės žaidynės. Vokiečiai iki Antrojo pasaulinio karo nė karto nedalyvavo Europos pirmenybėse, o po karo jiems kurį laiką nebuvo leidžiama vykti į oficialius turnyrus.\n\nEuropos pirmenybėse Vokietijos rinktinė pirmą kartą žaidė tik 1951 metais. Vėliau Vokietijos krepšininkai į stipriausių žemyno komandų turnyrą patekdavo nereguliariai, o jei ir patekdavo – favoritams nekeldavo jokių problemų.\n\nVokiečiai geriau pasirodydavo tik tada, kai žaisdavo namie. 1971 metais Europos pirmenybes priėmė Esenas ir Bioblingenas, ir Vokietijos rinktinė pirmą kartą pateko tarp dešimties stipriausių komandų – užėmė devintąją vietą.\n\n1985 metais antrą kartą žaisdami namie būsimosios NBA žvaigždės Detlefo Schrempfo vedami vokiečiai pagerino savo rekordą ir užėmė penktąją vietą. Beje, D.Schrempfas kaip tik 1985 metais išvyko į NBA ir joje žaidė 16 sezonų.\n\nVokietijos rinktinė stipriausiai driokstelėjo 1993 metais, kai Europos pirmenybės trečią kartą buvo surengtos Vokietijoje. Nors į rinktinę tais metais neatvyko D.Schrempfas, šeimininkų komanda sukūrė vieną garsiausių Europos krepšinio sensacijų ir iškovojo aukso medalius.\n\nSerbo Svetislavo Pešičiaus treniruojami vokiečiai pusfinalyje įveikė graikus 76:73, o finale, po paskutinę akimirką pataikyto Christiano Welpo metimo, palaužė rusus 71:70.\n\nŠis rezultatas yra geriausias Vokietijos krepšinio istorijoje. Prie jo vokiečiai priartėjo tik 2005 metais, kai Dirko Bauermanno treniruojama ir Dirko Nowitzkio vedama komanda antrą kartą pateko į finalą. Vis dėlto lemiamose rungtynėse D.Nowitzkio pastangų nebeužteko ir vokiečiai Belgrado arenoje pralaimėjo Europos čempionais tapusiems graikams 62:78.\n\nVėliau Vokietijos krepšininkai medalių kraičio nebepapildė. Prieš penkerius metus vykusiose Europos pirmenybėse Vokietijos rinktinė užtikrintai pateko į atkrintamąsias varžybas, o aštuntfinalyje netikėtai įveikė Prancūzijos komandą 84:81. Tačiau ketvirtfinalyje vokiečių žygį nutraukė Ispanijos krepšininkai.\n\nKiti turnyrai\n\nVokietijos kraityje yra ne tik du Europos pirmenybių medaliai, bet ir 2002 metų pasaulio pirmenybėse iškovoti bronzos apdovanojimai. Pagrindinis šios pergalės kalvis taip pat buvo D.Nowitzki, bet rinktinę tuomet dar treniravo suomis Henrikas Dettmannas.\n\nIš viso vokiečiai dalyvavo šešeriose pasaulio pirmenybėse ir šešeriose olimpinėse žaidynėse. Geriausias Vokietijos komandos rezultatas olimpiniuose turnyruose – 1992 metais Barselonoje užimta septintoji vieta. Vėliau D.Nowitzki kartos komandai pagerinti D.Schrempfo kartos komandos pasiekimo nepavyko.\n\nPernai vokiečiai sugebėjo iškovojo kelialapį į Tokijo olimpines žaidynes. Vokietijos komanda tapo Splite vykusio atrankos turnyro nugalėtoja, bet olimpiniame Tokijuje pasiekė tik vieną pergalę prieš Nigerijos rinktinę. Ketvirtfinalyje vokiečiai triuškinamai pralaimėjo Slovėnijos krepšininkams 70:94.\n\nLyderis\n\nPernai olimpinės atrankos turnyre ir Tokijo žaidynėse Vokietijos rinktinė rungtyniavo be geriausio dabartinės kartos krepšininko Denniso Schröderio. Gynėjas tuo metu derėjosi dėl naujos sutarties ir dėl šios priežasties neatvyko į rinktinę.\n\nNors šiais metais D.Schröderis ilgai gydėsi peties traumą, praleisti antros iš eilės vasaros be rinktinės jis nepanoro ir rugpjūčio pradžioje atvyko į treniruočių stovyklą.\n\nTiesa, D.Schröderis porą savaičių negalėjo treniruotis dėl stovykloje patirtos kitos traumos, dėl kurios netgi buvo abejojama, ar šis krepšininkas galės žaisti Europos pirmenybėse. Vis dėlto jis spėjo pasveikti ir jau rugpjūčio pabaigoje spindėjo per pasaulio pirmenybių atrankos rungtynes, kuriose vokiečiai sutrypė Europos čempionę Slovėnijos rinktinę.\n\nD.Schröderis už Atlanto geriausius karjeros metus praleido „Atlanta Hawks“ komandoje, kurioje žaidė nuo 2013 iki 2018 metų, o geriausią 2017–2018 metų sezoną pelnydavo 19,4 taško ir atlikdavo 6,2 rezultatyvaus perdavimo.\n\nTačiau po to vokietis per keturis sezonus net keturis kartus keitė komandą. Praėjusį sezoną jis pradėjo „Boston Celtics“ (pelnydavo 14,4 tšk. ir atlikdavo 4,2 rez.perd.), o vasario mėnesį perėjo į „Houston Rockets“ (10,9 tšk., 5,9 rez.perd.).\n\nNBA\n\nPraėjusį sezoną, be D.Schröderio, NBA lygoje žaidė dar šeši Vokietijos krepšininkai. Maximilianas Kleberis ir Isaiaih Hartensteinas nerodo noro atstovauti Vokietijai, o Isaacas Bonga šiais metais negalėjo atvykti į rinktinę dėl pėdos operacijos. Šis puolėjas yra šalia komandos – jį, sėdintį tribūnoje, dažnai pagauna televizijos kameros.\n\nĮ rinktinę atvyko „Orlando Magic“ atstovaujantys broliai Franzas ir Moritzas Wagneriai bei Danielis Theisas, kuris praėjusio sezono viduryje perėjo iš „Rockets“ į „Celtics“ (per mainus, kurių pagrindinis objektas buvo D.Schröderis), o šią vasarą sudarė sutartį su „Indiana Pacers“.\n\nM.Wagneris ir D.Theisas rugpjūtį treniruočių stovykloje patyrė traumas. M.Wagneris paliko komandą, o D.Theisas spėjo pasveikti iki Europos čempionato. Kad jis galės žaisti, paaiškėjo tik prieš pat turnyrą.\n\nNBA pirmenybėse F.Wagneris praėjusį sezoną rinkdavo 15,2 taško ir 4,5 atkovoto kamuolio, M.Wagneris – 9 taškus ir 3,7 atkovoto kamuolio, D.Theisas – 8,2 taško ir 4,9 atkovoto kamuolio.\n\nKiti žaidėjai\n\nDaugelis kitų Vokietijos rinktinės krepšininkų rungtyniauja Eurolygoje. Su vienu iš jų Lietuvos sirgaliai gerai susipažino praėjusį sezoną – Nielsas Giffey atstovavo Kauno „Žalgiriui“.\n\nMaodo Lo ir Johannesas Thiemannas žaidė Berlyno ALBA, Andreasas Obstas ir prieš kelias savaites Vokietijos pasą gavęs vokiečių kilmės amerikietis Nicjas Weileris-Babbas – Miuncheno „Bayern“, Johannesas Voigtmannas – Maskvos CSKA, kuriame buvo Mariaus Grigonio komandos draugas.\n\nVokiečiams šią vasarą nepavyko suburti visų geriausiųjų. Trūksta ne tik jau minėtų kelių NBA krepšininkų, bet ir traumas besigydančių Tiboro Pleisso (Stambulo „Anadolu Efes“) bei Danilo Barthelio (Stambulo „Fenerbahçe“).\n\nTreneris\n\nVokietijos rinktinė du iš trijų didžiųjų turnyrų medalių iškovojo, kai ją treniravo užsieniečiai. Šiuo metu vokiečių treneris taip pat yra užsienietis – iš Kanados kilęs, bet prieš kelis dešimtmečius Suomijoje įsikūręs Gordonas Herbertas.\n\nJis pernai pakeitė gana netikėtai pasitraukusį Henriką Rödlį.\n\nG.Herbertas prieš keturis dešimtmečius į Europą atklydo dėl krepšininko karjeros. 1982 metais baigęs universitetą, jis pasirašė sutartį su Suomijos klubu ir šios šalies komandose žaidė net dvylika sezonų. G.Herbertas rungtyniavo ir Kanados rinktinėje, kuriai atstovavo per 1984 metų olimpines žaidynes ir 1986 metų pasaulio pirmenybes.\n\nBaigęs krepšininko karjerą, G.Herbertas ėmėsi trenerio darbo ir keletą sezonų treniravo Suomijos klubus. Vėliau jis nemažai paklajojo po Europą – dirbo Austrijoje, Prancūzijoje, Graikijoje, Rusijoje, Vokietijoje, buvo Gruzijos rinktinės treneris.\n\nG.Herbertas trumpai dirbo ir gimtinėje. 2008–2009 metais jis buvo „Toronto Raptors“ trenerio padėjėjas.\n\nSu Vokietijos krepšiniu šis Kanados-Suomijos specialistas iš vidaus susipažino treniruodamas šios šalies komandas. Dar 2000 metais G.Herbertas tapo Viurcburgo „s.Oliver“ treneriu, o 2001–2004 metais vadovavo Frankfurto „Skyliners“ krepšininkams. Vėliau kanadietis išvyko į kitas šalis, bet 2010 metais grįžo į Vokietiją. Jis vieną po sezoną treniravo „Skyliners“ ir Berlyno ALBA, o 2013 metais dar sykį grįžo į Frankfurto klubą ir jame dirbo septynis sezonus. Jokioje kitoje darbovietėje G.Herbertas nebuvo užtrukęs taip ilgai.\n\nLietuva prieš Vokietiją\n\nLietuvos ir Vokietijos rinktinių keliai susikerta gana retai. Oficialiose varžybose šios komandos žaidė aštuonerias rungtynes, per kurias Lietuvos krepšininkai iškovojo aštuonias pergales.\n\nPirmą kartą lietuviai ir vokiečiai susitiko 1992 metais Barselonos olimpinių žaidynių atrankos turnyre, o po to septynis kartus žaidė Europos pirmenybėse. Visos rungtynės per Europos pirmenybės vyko arba grupės varžybose, arba kovojant dėl žemesniųjų vietų.\n\nPraėjusį dešimtmetį Lietuvos ir Vokietijos rinktinės žaidė du kartus. 2011 metais Vilniuje lietuviai nugalėjo 84:75, o 2017 metais Tel Avive mūsų šalies komanda buvo stipresnė 89:72.",
    "Linas Kojala. Vokietija pripažįsta klaidas ir keičiasi": "Permąstymo laikas Vokietijoje. Šios šalies užsienio reikalų ministrė, kalbėdama diplomatams, pripažino praeities klaidas.\n\n„Turime suvokti, kad už rusiškas dujas niekada nemokėjome pigiai. Galbūt kai kada mokėjome palyginti nedaug. Tačiau ta atrodytų nedidelė kaina kūrė aklą priklausomybę ir infrastruktūrines jungtis, o tai – jau saugumo rizikos. Už kiekvieną kubinį metrą rusiškų dujų dvigubai ar trigubai sumokėjome nacionalinio saugumo kainą […]“, – kalbėjo politikė.\n\nDar visai neseniai būtų buvę sunku įsivaizduoti tokį pareiškimą. Vokietija ilgus metus džiaugėsi atrodytų palankiomis žaliavų importo iš Rusija sąlygomis. Todėl priklausomybė nuo Rusijos kaip vienintelio dujų tiekėjo kryptingai augo, o alternatyvų nebuvo ieškoma. Pavyzdžiui, kartota, jog „Nord Stream 2“ dujotiekis tėra komercinis projektas, kuris pasitarnaus Europos energetiniam saugumui.\n\nŠiandien rusiškų dujų tiekimas praktiškai sustabdytas. Kremlius teigia, jog tą lėmė techninės priežastys. Tačiau visi supranta, kad agresorius desperatiškai siekia išnaudoti energetinio šantažo svertą. Ypač artėjant žiemai, kuri kelia nerimą Senojo žemyno gyventojams.\n\nJei Vokietija, o kartu ir visa Europa, atlaikys, ateityje Rusijos įtaka Vakarų šalims dramatiškai smuks. Todėl Putinas tikisi, jog augančios energijos kainos paskatins masinius protestus bei sumažins paramą Ukrainai.\n\nVokietijos ir kitų Europos Sąjungos (ES) valstybių lyderiai jau dabar teigia, kad jokio nuolaidžiavimo Kremliui nebus. Juk kainos auga ne dėl sankcijų ar pagalbos Ukrainai, o Kremliaus sukelto ir tęsiamo brutalaus karo. Su tuo sutinka ir vokiečių visuomenė: net 70 proc naujausioje apklausoje teigė, kad Ukrainą būtina remti net ir augančių kainų akivaizdoje.\n\nVisgi Berlynui teks permąstyti ne tik ryšius su Rusija. Šiuo metu vyksta svarstymai ir dėl tolesnio santykio su Kinija. Šios šalies rinka itin svarbi Vokietijos verslui, tačiau kelia vis daugiau nacionalinio saugumo bei žmogaus teisių dilemų. Kai kurie ekspertai įspėja nekartoti tos pačios klaidos, kokia padaryta santykyje su Maskva – tapti pernelyg priklausomais.\n\nOptimizmo turėtų teikti aplinkybė, jog pagrindinės Vokietijos politinės partijos tarsi ir sutaria dėl strateginių krypčių, kurios spręstų šias dilemas.\n\nPirma, skubiai statomi suskystintų dujų terminalai, taip pat diskutuojama dėl uždaromų branduolinių jėgainių darbo pratęsimo. Tai turėtų padėti bent iš dalies atliepti Rusijos energetinio šantažo problemą. Antra, iki šių metų pabaigos turėtų būti paskelbtas strateginis dokumentas dėl tolesnių santykių su Kinija. Manoma, jog jame bus bandoma atrasti balansą tarp ekonominių interesų ir saugumo klausimų. Galiausiai Vokietijos planai ženkliai didinti gynybos finansavimą atliepia ir Rusijos, ir Kinijos grėsmių spektrą.\n\nDaugelis šių sprendimų galėjo – ir turėjo – būti priimti anksčiau. Visgi klaidų taisymas yra geresnis kelias, nei jų kartojimas.\n\nKomentaras skambėjo per LRT RADIJĄ",
    "Vokietijos prezidentas: karalius Karolis III nori apsilankyti Vokietijoje": "Vokietijos prezidentas Frankas Walteris Steinmeieris, dalyvavęs Elžbietos II laidotuvėse Londone, pareiškė, jog tikisi, kad karalienės sūnus karalius Karolis III netolimoje ateityje aplankys Vokietiją.\n\n„Kai praėjusią savaitę kalbėjomės telefonu ir aš perdaviau vokiečių užuojautą dėl jo motinos mirties, užsiminiau apie daugybę jo apsilankymų Vokietijoje ir, žinoma, taip pat pasakiau, kad norėtume pamatyti jį naujame vaidmenyje (...) taip pat ir Vokietijoje“, – pirmadienį visuomeniniam transliuotojui ZDF sakė F. W. Steinmeieris. „Praėjusį vakarą, kai susitikome per priėmimą, jis iškart apie tai užsiminė ir pasakė, kad pasistengs atvykti“, – pridūrė F. W. Steinmeieris.\n\n„Žinoma, visų pirma, jis turi įsipareigojimų Sandraugos šalims. Tačiau esu įsitikinęs, kad jis ne tik domėsis Vokietija, bet ir vizitu pabrėš tą susidomėjimą“, –sakė F. W. Steinmeieris.\n\nKarolis, dar būdamas Velso princu, lankėsi Vokietijoje apie 30 kartų ir moka vokiečių kalbą.",
    "Vokietijoje rengiamas naujas imigracijos įstatymas: sieks pritraukti daugiau kvalifikuotų darbuotojų": "Vokietijos darbo ministerija rengia naują imigracijos įstatymą, kuris šį rudenį bus pristatytas Vyriausybei ir kuriuo į šalį ketinama iš užsienio atvežti daugiau kvalifikuotų darbuotojų, rašo „Schengen Visa Info“.\n\n„Schengen Visa Info“ cituoja „Bild am Sonntag“, kuriam darbo ministras Hubertusas Heilas atskleidė ministerijos planus ir pažymėjo, kad bus siekiama įvesti „galimybių kortelę“ su taškais pagrįsta sistema, kaip tikimasi, padėsiančia šaliai sumažinti darbo jėgos trūkumą.\n\n„Mums reikia intensyvesnės imigracijos. Tuo tikslu rudenį bus pristatytas modernus imigracijos įstatymas... Įvesime galimybių kortelę su skaidria taškų sistema, kad mūsų šaliai reikalingi žmonės galėtų lengviau pas mus atvykti“, – netolimos ateities planus dėstė ministras.\n\nLaikraščio teigimu, taškų sistema susidės iš trijų kriterijų – atitinkantiems bent tris iš jų bus išduota galimybių kortelė. Kriterijai yra šie: užsienyje įgytas diplomas, bent trejų metų profesinė patirtis, kalbos mokėjimas arba ankstesnė viešnagė Vokietijoje ir amžius iki 35 metų.\n\nMinistras H. Heilas taip pat paaiškino, kad įstatymo projekte bus numatytos vizų, kasmet išduodamų kvalifikuotiems darbuotojams ir leidžiančių jiems atvykti į Vokietiją ieškoti darbo, lubos.\n\n„Kiekvienais metais, atsižvelgdami į savo poreikius, nustatysime kvotą, kiek žmonių su galimybių kortele galės atvykti į Vokietiją tam tikram laikui čia ieškotis darbo ar mokytis. Tuo laikotarpiu jie patys turės pasirūpinti pragyvenimo šaltiniu“, – sakė ministras.\n\nMinisterija vis dar tobulina pasiūlymą, kurio galutinis variantas bus parengtas šių metų rudenį, tačiau tikslaus laiko, kada tai galėtų įvykti, ministras nenurodė.\n\nTuo tarpu rugpjūtį paskelbtas Kelno ekonominių tyrimų instituto tyrimas rodo, kad nuo 2021 m. liepos iki 2022 m. liepos Vokietijoje trūko daugiau nei pusės milijono visų profesijų kvalifikuotų darbuotojų.",
    "Vokietija prašo Miuncheno olimpinių žaidynių įkaitų dramos aukų artimųjų atleidimo": "Vokietija pirmadienį paprašė per 1972 metų Miuncheno olimpinių žaidynių įkaitų dramą žuvusių Izraelio sportininkų šeimų atleidimo ir pripažino atsakomybę už daugybę klaidų, dėl kurių žuvo 11 izraeliečių.\n\n„Mes negalime kompensuoti už tai, kas įvyko, net už tai, ką jūs patyrėte ir iškentėjote dėl gynybos, nežinojimo ir neteisybės. Man dėl to gėda“, – sakė prezidentas Frankas-Walteris Steinmeieris, kreipdamasis į aukų artimuosius per išpuolio 50-ųjų metinių minėjimo ceremoniją.\n\n„Kaip šios šalies valstybės vadovas ir Vokietijos Federacinės Respublikos vardu prašau jūsų atleidimo už nepakankamą Izraelio sportininkų apsaugą Miuncheno olimpinių žaidynių metu ir už tai, kad vėliau trūko aiškumo, taip pat už tai, kad įvyko tai, kas įvyko“, – pridūrė jis.\n\nMemorialas Miuncheno olimpinių žaidynių įkaitų dramos aukoms atminti / AP nuotr.\n\nCeremonija vyksta į vakarus nuo Miuncheno esančioje Fuerstenfeldbruko oro pajėgų bazėje, kur įvyko tragiška įkaitų paėmimo kulminacija.\n\n1972 metų rugsėjo 5 dieną aštuoni palestiniečių ginkluotos grupuotės „Juodasis rugsėjis“ kovotojai įsiveržė į Izraelio komandos butą olimpiniame kaimelyje. Užpuolikai nušovė du žmones, o dar devynis paėmė įkaitais.\n\nVakarų Vokietijos policija savo ruožtu surengė nesėkmingą gelbėjimo operaciją. Jos metu kilo susišaudymas, per kurį žuvo visi devyni įkaitai, taip pat penki užpuolikai ir vienas policininkas.\n\nF.-W. Steinmeieris apibendrino visą šį epizodą kaip trigubą nesėkmę: dėl pasirengimo žaidynėms ir jų saugumo koncepcijos, dėl rugsėjo 5 ir 6 dienų įvykių ir „trečiąją nesėkmę, prasidėjusią kitą dieną po nužudymų, – tylą, slopinimą ir užmiršimą“.\n\nJis sakė, kad dešimtmečius buvo nepaisoma aukų kančių, ir pavadino tai „kietaširdiškumo metais“.\n\nCeremonijoje dalyvavęs Izraelio prezidentas Isaacas Herzogas gyrė F.-W. Steinmeierį už „drąsią ir istorinę kalbą“.\n\n„Praėjus pusei amžiaus tai yra svarbus moralės ir teisingumo žingsnis aukoms, šeimoms ir pačiai istorijai“, – sakė valstybinio vizito į Vokietiją atvykęs Izraelio prezidentas.\n\n„Gėdinga“\n\nF.-W. Steinmeieris išvakarėse gėdinga pavadino situaciją, kad Berlynui prireikė penkių dešimtmečių, kol susitarė dėl deramo kompensacijų paketo per Miuncheno olimpinių žaidynių įkaitų dramą žuvusių Izraelio sportininkų šeimoms.\n\n„Tai, jog prireikė 50 metų, kad šis susitarimas būtų pasiektas paskutinėmis dienomis, iš tiesų yra gėdinga“, – sakė F.-W. Steinmeieris, kalbėdamas apie susitarimą, kuriuo aukų šeimoms siūloma 28 mln. eurų kompensacija ir kuriuo Vokietijos valstybė pirmą kartą pripažįsta savo atsakomybę dėl tragedijos.\n\nMemorialas Miuncheno olimpinių žaidynių įkaitų dramos aukoms atminti / AP nuotr.\n\nIlgai planuota ceremonija galėjo patirti fiasko, kilus žuvusiųjų artimųjų ir Vokietijos valstybės ginčui dėl finansinės kompensacijos už artimųjų patirtas kančias.\n\nTačiau praėjusį trečiadienį buvo paskelbta apie pasiektą susitarimą dėl „istorinių aplinkybių išaiškinimo, pripažinimo ir kompensacijos“, pagal kurį Vokietija pasiūlė 28 mln. eurų kompensaciją arba šešis kartus didesnę sumą nei anksčiau.\n\nŠiuo susitarimu Vokietijos valstybė pripažįsta savo „atsakomybę ir siaubingas nužudytųjų ir jų artimųjų kančias“, – sakoma prezidento F.-W. Steinmeierio ir jo kolegos iš Izraelio I. Herzogo pareiškime.\n\n„Susitarimas negali išgydyti visų žaizdų. Bet jis atveria duris“, – priduriama jame.\n\n„Tai buvo siaubinga“\n\nŽaidynės Miunchene, surengtos praėjus beveik trims dešimtmečiams nuo Holokausto pabaigos, turėjo parodyti naująjį Vokietijos veidą. Tačiau vietoje to renginys sukėlė didelius nesutarimus su žydų valstybe.\n\nBuvęs Rytų Vokietijos rankininkas Klausas Langhoffas stebėjo tuos įvykius iš balkono priešais izraeliečių komandos patalpas.\n\nJis aprašė siaubingas akimirkas, kai matė, kaip įkaitų pagrobėjai išnešė Izraelio imtynininkų trenerio Moshe Weinbergo kūną ir paliko jį gatvėje.\n\n„Tai buvo siaubinga. Kai tik pažvelgdavome pro langą ar iš balkono, matydavome ten negyvą atletą“, – AFP pasakojo K. Langhoffas.\n\nTuometis kancleris Willy Brandtas įvykių grandinę apibūdino kaip „šokiruojantį Vokietijos nekompetencijos liudijimą“ ir po mėnesio subūrė komandosų padalinį GSG9.\n\nTačiau vos po kelių savaičių trys suimti užpuolikai buvo paleisti, to pareikalavus ginkluotiems asmenims, 1972 metų spalio 29-ąją užgrobusiems bendrovės „Lufthansa“ lėktuvą.\n\nDėl tokio atsako įsiutęs Izraelis vėliau pradėjo operaciją „Dievo rūstybė“, skirtą sučiupti „Juodojo rugsėjo“ lyderius.\n\nPraėjus keturiems dešimtmečiams po žudynių, Izraelis paviešino su jomis susijusius dokumentus, įskaitant specialiai išslaptintą medžiagą ir oficialią buvusio Izraelio žvalgybos vadovo nuomonę, kurioje peikiama Vakarų Vokietijos saugumo tarnybų veikla.\n\nPolicija „neįdėjo nė minimalių pastangų, kad išgelbėtų žmonių gyvybes“, tada teigė tuometinis žvalgybos tarnybos „Mossad“ vadovas Zvi Zamiras, sugrįžęs iš Miuncheno.\n\nDaugelį metų po tragedijos aukų artimieji kovojo už tai, kad Vokietija atsiprašytų, leistų susipažinti su oficialiais dokumentais ir išmokėtų deramą kompensaciją.\n\nIškart po žudynių jiems buvo pasiūlyta tik 1 mln. Vokietijos markių (510 tūkst. eurų). Tas siūlymas buvo pavadintas „humanitariniu gestu“, kad jis nebūtų palaikytas kaltės pripažinimu.\n\n2002 metais buvo išmokėta papildoma finansinė kompensacija, tačiau ji tebuvo maža dalis sumos, kurios siekė žuvusiųjų artimieji.\n\n„Po žudynių grįžau namo su karstais, – sakė A. Spitzer. – Neįsivaizduojate, ką mes išgyvenome per pastaruosius 50 metų.“\n\nVokietijos pareigūnai pripažino, kad pasiektas susitarimas yra tik ilgo kelio pradžia, siekiant ištaisyti pastarųjų dešimtmečių skriaudas.\n\n„Po 50 metų buvo sudarytos sąlygos pagaliau susitaikyti su skaudžiu mūsų bendros istorijos puslapiu, pripažinti jį bei padėti pamatus naujai ir gyvai atminimo kultūrai“, – sakoma vokiečių vyriausybės atstovo Steffeno Hebestreito pareiškime.",
    "Scholzas: nepaisant energijos krizės, Vokietija išgyvens šią žiemą": "Rusijai nutraukus dujų tiekimą į Europą dujotiekiu „Nord Stream 1“, Vokietija turės pakankamai energijos iki kitų metų, sekmadienį pareiškė kancleris Olafas Scholzas.\n\nPasak O. Scholzo, vyriausybė priėmė „savalaikius sprendimus“, kad išvengtų žiemos krizės. Be kita ko, pripildytos dujų saugyklos ir atnaujintas anglimi kūrenamų elektrinių darbas.\n\n„Mes išgyvensime šią žiemą“, – pridūrė kancleris.\n\nRusijos energetikos milžinė „Gazprom“ penktadienį paskelbė, kad visiškai sustabdytas tiekimas dujotiekiu „Nord Stream“, nes dujotiekį esą reikia toliau remontuoti.\n\n„Gazprom“ trečiadienį trims dienoms sustabdė dujų tiekimą Vokietijai šiuo vamzdynu, kad atliktų techninės priežiūros darbus, dar labiau padidindama įtampą sąmyšio apimtoje Europos elektros rinkoje. Tiekimas Baltijos jūros dugnu nutiestu dujotiekiu turėjo atsinaujinti šeštadienį.\n\nVokietija penktadienį pareiškė galėsianti ir toliau apsirūpinti dujomis, nepaisydama „Gazprom“ žingsnio, pakursčiusio nerimą, kad Europoje artėjančią žiemą gali pritrūkti šio energijos ištekliaus.\n\nGazprom Germania / AP nuotr.\n\n„Padėtis dujų rinkoje įtempta, tačiau tiekimo saugumas yra užtikrintas“, – sakoma Ekonomikos ministerijos atstovės pareiškime.\n\nAtstovė išsamiai nekomentavo „Gazprom“ pranešimo, bet nurodė, kad Berlynas „pastarosiomis savaitėmis jau matė Rusijos nepatikimumą“.\n\nReakcija į sankcijas\n\nVakarų šalims paskelbus ekonomines sankcijas Rusijai dėl vasarį jos surengtos invazijos į Ukrainą, Maskva sumažino arba sustabdė dujų srautus įvairioms Europos valstybėms, todėl energijos kainos šoktelėjo į viršų.\n\nMaskva teigia, kad priversta riboti tiekimą „Nord Stream“ dėl ES įvestų baudžiamųjų priemonių, esą neleidžiančių Rusijai atgauti Kanadoje remontuotos „Siemens“ turbinos, reikalingos, kad veiktų dujotiekis.\n\nVokietija, kur šiuo metu yra ši turbina, sako, kad Rusija pati blokuoja svarbios įrangos grąžinimo procesą.\n\nAnksčiau penktadienį Kremlius perspėjo, kad dėl atsarginių dalių trūkumo kyla pavojus, kad ateityje gali būti sunku eksploatuoti „Nord Stream“.\n\nOlafas Scholzas / AP nuotr.\n\n„Techninių rezervų nėra, veikia tik viena turbina“, – žurnalistams sakė Kremliaus atstovas Dmitrijus Peskovas.\n\n„Taigi, kyla pavojus visos sistemos patikimumui“, – pareiškė jis ir pridūrė, kad tokia padėtis susiklostė ne dėl „Gazprom“ kaltės.\n\nRusų energetikos milžinė paskelbė apie sprendimą neatnaujinti tiekimo „Nord Stream“ tą pačią dieną, kai Didžiojo septyneto (G7) šalys pareiškė, kad artimiausiu metu sieks skubiai nustatyti rusiškos naftos kainų viršutinę ribą. Tokiu būdu didžiausios Vakarų ekonomikos mėgins atimti iš Kremliaus svarbų karo finansavimo šaltinį.",
    "Ruošiasi naujam migracijos krizės etapui: iš Vokietijos jau sulaukėme klausimo, ar Lietuvoje saugu": "Pernai vasarą Lietuva įsileido daugiau nei 4 tūkst. užsieniečių, neteisėtai atvykusių per Baltarusiją. Metus jie buvo priverstinai uždaryti užsieniečių registracijos centruose. Dabar jų teliko vos kiek daugiau nei 600.\n\nKur dingo likusieji, trečiadienį bandė aiškintis Seimo Žmogaus teisių komitetas. Pagal turimą statistiką, šiemet 637 pasiėmė jiems pasiūlytą 1 tūkst. eurų ir sutiko savanoriškai grįžti namo. Dar 15 į tėvynę grąžinti priverstinai. Dar 2295 pasišalino iš apgyvendinimo vietų ir niekada ten negrįžo.\n\n„Tikslios statistikos, kur neteisėti migrantai pasišalina, mes neturime, – parlamentarams sakė Valstybės sienos apsaugos tarnybos (VSAT) Migracijos valdybos viršininkas Giedrius Ranonis. – Turime rizikos analizę, kuria remiantis nuo pat pradžių sakėme, kad Lietuva nėra tikslo, o tik tranzito šalis. Gauname signalų, kad didžioji dalis yra pasitraukusi į Vokietiją ar Skandinavijos šalis.“\n\nVisoje Europos Sąjungoje galioja dar 1990 m. pasirašytas Dublino reglamentas, kuriuo siekiama neleisti migrantams prašytis prieglobsčio iškart keliose šalyse. Pagal jį prieglobsčio prašymą gavusi valstybė narė privalo jį išnagrinėti, o pareiškėjas turi nepalikti jos teritorijos.\n\nRemiantis Dublino reglamentu, į Vakarų Europą iš Lietuvos pasprukę užsieniečiai turėtų būti grąžinami mums.\n\n„Negavau informacijos, kad vokiečiai planuotų didesniais kiekiais mums grąžinti užsieniečius. Nėra signalų, kad būtų sulaikyti didesni kiekiai migrantų, kuriuos jie ruoštųsi perduoti, – sakė G. Ranonis ir pridūrė. – Procesas (grąžinimo pagal Dublino reglamentą – aut. pas.) gana ilgas ir vokiečiai atidžiai žiūri į kiekvieną atvejį, kaip ir mes. Tai užima laiko.“\n\nKaip paminėjo Migracijos Departamento direktorė Evelina Gudzinskaitė, pagal Dublino procedūrą grąžinta tik apie 20 prieglobsčio prašytojų.\n\nKlausimai – dėl saugumo\n\nDar metų pradžioje migrantai dalinosi žinia, esą Vokietijos teisme buvo atsisakyta į Lietuvą grąžinti vieną užsienietį nurodant, kad jam bus nesaugu Kybartų užsieniečių registracijos centre. Tuomet aiškinta, kad priimant sprendimą remtasi ir Seimo kontrolieriaus ataskaita, kur sąlygos šiame centre prilyginamos kankinimui. Tiesa, VSAT atstovas patikino, kad Kybartuose buvę trūkumai jau ištaisyti.\n\nApie tai, kad Vokietija Lietuvą gali laikyti nesaugia šalimi migrantams, girdėjęs parlamentaras Vytautas Bakas posėdžio metu klausė: „Ar tiesa, kad Vokietijos teismai, nagrinėdami migrantų skundus ar prašymus jų neišduoti, Lietuvą vertina kaip nesaugią šalį ir tuo yra motyvuojami sprendimai negrąžinti Lietuvai. Ar tai tiesa ir jei taip yra, ar tai nediskredituoja mūsų valstybės ir mūsų vykdomos politikos?“\n\nIš esmės. 26.05.22 © DELFI / Julius Kalinskas\n\n„Nei patvirtinti, nei paneigti šitos informacijos negaliu, – atsakė G. Ranonis. – Vokietijos teismai dėl savo priimamų sprendimų nesikonsultuoja su mumis, oficialios informacijos pateikti negaliu.“\n\nMigracijos departamento vadovė pridūrė, kad apie saugumą Lietuvoje iš Vokietijos jie yra sulaukę klausimų.\n\n„Vokiečių kolegos per Dublino procedūrą kreipėsi į mus klausdami patikinimo, ar pas mus saugu grąžinti, ar pas mus įgyvendinama teisė prašytis prieglobsčio, – minėjo E. Gudzinskaitė. – Mes į tokį paklausimą esame atsakę teigiamai. Toks klausimas buvo keliamas, bet, manau, gavę mūsų patikinimus, vokiečių kolegos mumis patikės.“\n\nVidaus reikalų viceministras Arnoldas Abramavičius taip pat sakė, kad indikacijų, jog vokiečiai Lietuvą laikytų nesaugia šalimi migrantams nėra.\n\nJis užsiminė, kad nemaža dalis bėglių sulaikomi dar Lietuvoje. Kadangi jie turi leidimą laisvai judėti po šalį, jokia atsakomybė už bandymus pasišalinti į užsienį jiems negresia, bet bylos už neteisėtą žmonių gabenimą keliamos vairuotojams.\n\n„Pagrindinis srautas sulaikomas Lenkijoje, apie 200 iš centrų pasišalinusių asmenų yra grąžinti pagal dvišalę sutartį, – sakė A. Abramavičius. – O Dublinas yra procesas, migrantai gali apeliuoti ir teismine tvarka.“\n\nĮdomu tai, kad pagal Dublino reglamentą į Lietuvą grąžinti migrantai turi teisę ir vėl pasiprašyti prieglobsčio, net tuo atveju, jei jie jau yra sulaukę neigiamo atsakymo. Tada visas procesas prasideda iš pradžių.\n\nGrąžinimo nebijo\n\nAnksčiau su Delfi bendravęs Ali, kuris pabėgo į Vokietiją, sakė, kad grąžinimo pagal Dublino reglamentą nelaiko realia grėsme.\n\n„Pirma Vokietija kreipsis į Lietuvos institucijas, kol ateis atsakymas, praeis kokie 2 mėnesiai. Tada Vokietija spręs, ar grąžinti tave atgal, bet tu visada sprendimą gali skųsti teismui. Tai užtruks dar pusmetį. Be to, net jei sprendimas tau nepalankus, prieglobstį tau gali suteikti bažnyčia, kol ji tave saugos, tavęs išsiųsti negali“, – koks procesas yra jo žiniomis, sakė užsienietis.\n\nSėkmės galima tikėtis ir teismo proceso metu, migrantai kaip argumentus gali naudoti ir Seimo kontrolierių, ir tarptautinių organizacijų ataskaitas, kurioje sąlygos Lietuvoje įvertintos neigiamai.\n\n„Kai kuriuos deportuoja, – paminėjo Ali, o paklaustas, ar pats nebijo tokio likimo, atsakė. – Viskas priklauso nuo žmonių, turi rasti gudrų būdą pasilikti, tačiau būdų yra daug. Aš pats tikrai nebijau, manęs nedeportuos. Turiu draugų, pasisamdžiau advokatą, mane apsaugos ir bažnyčia, aš jau su ja kalbėjau.“\n\nBeje, jis minėjo, kad Vokietijoje migrantai nėra sulaikomi, todėl gavę neigiamą atsakymą jie turi progą pasislėpti.",
    "Vokietija yra „geriau pasirengusi“ atremti dujų tiekimą mažinančios Rusijos grėsmes": "Prasidėjus Maskvos invazijai į Ukrainą, Vokietija ėmė ieškoti būdu išsivaduoti iš priklausomybės nuo rusiškų dujų. Šalyje buvo vėl įjungtos kai kurios anglimis kūrenamos jėgainės, pradėta taupyti energija ir suskubta pildyti dujų saugyklas.\n\nVyriausybė sekmadienį pareiškė padariusi spartesnę nei tikėtasi pažangą pildydama šalies dujų atsargas, o tai reiškia, kad gali pavykti paankstinti spalio mėnesiui išsikeltus tikslus.\n\nKruopštus pasirengimas žiemai reiškia, kad Vokietija „atsidūrė daug geresnėje padėtyje [dujų] tiekimo saugumo požiūriu, nei buvo galima numatyti prieš porą mėnesių“, sakoma O.Scholzo pranešime žurnalistams.\n\n„Esame pajėgūs tinkamai susidoroti su grėsmėmis, su kuriomis susiduriame dėl Rusijos, naudojančios dujas kaip strategijos dalį kare prieš Ukrainą“, – pridūrė jis prieš vyriausybės posėdį rytiniame Brandenburgo regione, kur ministrai ketina aptarti tolesnį atsaką į sparčiai didėjančias energijos kainas bei apsvarstyti galimas lengvatas.\n\nVėliau antradienį prie jų taip pat prisijungs Ispanijos ministras pirmininkas Pedro Sanchezas, kurio šalis apribojo elektrinėse naudojamų dujų kainą, kad sušvelnintų elektros kainų kilimą.\n\nŠi priemonė laikoma galimu pavyzdžiu įgyvendinant Europos elektros rinkos reformą, bloko lyderiams siekiant sumažinti spaudimą namų ūkiams.\n\nEuropos Komisijos pirmininkė Ursula von der Leyen pirmadienį pareiškė, jog blokas ruošiasi imtis „neatidėliotinų“ veiksmų, kad reformuotų elektros rinką ir suvaldytų kainas.",
    "Scholzas: Vokietija gerai pasiruošusi energijos krizei": "Vokietijos kancleris Olafas Scholzas sako, kad jo šalis gerai pasiruošusi energijos krizei ateinančią žiemą. „Mes atsilaikysime“, – sakė jis šeštadienį paskelbtoje kassavaitinėje vaizdo žinutėje.\n\nGyvename rimtu metu, pripažino O. Scholzas. Tai, anot jo, jaučia ne tik žmonės Ukrainoje, bet ir „mes Europoje bei daugelis pasaulyje“.\n\nTačiau Vokietija pasiruošė, pavyzdžiui, tam, kad Rusija dėl karo nutrauks dujų tiekimą, kalbėjo O. Scholzas. Jis paminėjo dujų saugyklų užpildymą, pastangas importuoti suskystintas dujas ir galimybę naudoti anglies energiją, o esant reikalui ir branduolines jėgaines.\n\nBe to, vyriausybė parengė 65 mlrd. eurų paramos gyventojams ir įmonėms paketą. „Niekas“ nebus paliktas vienas, pažymėjo kancleris.",
    "Krepšinio drama Europos čempionate: Lietuvos rinktinė po dviejų pratęsimų nusileido vokiečiams": "Lietuvos vyrų krepšinio rinktinei nepavyko pasiekti pirmos pergalės Europos čempionate – lietuviai po dviejų pralaimėjimu paeiliui neatsitiesė ir po dviejų pratęsimų 107:109 (19:19, 22:27, 24:20, 24:23, 7:7, 11:13) nusileido Vokietijos rinktinei.\n\nTai buvo jau trečiasis Lietuvos rinktinės pralaimėjimas Europos čempionate paeiliui – prieš tai lietuviai nusileido slovėnams ir prancūzams.\n\nTai yra prasčiausias startas Europos čempionatuose Lietuvos istorijoje. Dar niekada iki šiol Lietuvos rinktinė čempionato nėra pradėjusi 3 pralaimėjimais paeiliui.\n\nLietuvos rinktinė čempionate nebeturi teisės klysti – būtina laimėti likusius susitikimus norint turėti šansą patekti į kitą etapą.\n\nRugsėjo 6 d. lietuviai susikaus su vengrais, o rugsėjo 7 d. stos į dvikovą su Bosnijos ir Hercegovinos rinktine.\n\nTuo tarpu vokiečiai žengia be pralaimėjimų – jie jau įveikė Prancūzijos bei Bosnijos ir Hercegovinos rinktines.\n\nBeje, tai yra pirmas kartas, kai Vokietijos rinktinė Europos čempionate įveikia lietuvius.\n\nNuo pralaimėjimo šiose rungtynėse neišgelbėjo fantastiškas Jono Valančiūno žaidimas.\n\nSizifo darbu pavirtusį pasirodymą surengęs aukštaūgis pelnė 34 (10/14 dvit., 0/1 trit., 14/17 baud. met.) taškus, atkovojo 14 kamuolių, atliko 5 rezultatyvius perdavimus ir surinko net 45 naudingumo balus.\n\nTai yra asmeninis J. Valančiūno rezultatyvumo rekordas rinktinėje, jam pritrūko vos vieno taško iki visų laikų rezultatyviausio pasirodymo Lietuvos rinktinėje – 35 Artūro Karnišovo pelnytų taškų.\n\nLietuvos rinktinę žudė Franzas Wagneris ir Dennisas Schroderis.\n\nF. Wagneris pelnė 32 taškus, atkovojo 8 kamuolius, atliko 2 rezultatyvius perdavimus ir surinko 36 naudingumo balus.\n\nD. Schroderis pridėjo 25 taškus, atkovojo 5 kamuolius, atliko 8 rezultatyvius perdavimus ir surinko 19 naudingumo balų.\n\nLietuva: J. Valančiūnas 34, M. Grigonis 17, D. Sabonis 13 (5 asm. pražangos), I. Brazdeikis 12, M. Kuzminskas 11, R. Jokubaitis 7, A. Butkevičius 6, L. Lekavičius 4, M. Echodas 3.\n\nVokietija: F. Wagneris 32, D. Schroderis 25, M. Lo 21, D. Theisas 11.\n\nRungtynės sunkiai prasidėjo Lietuvos rinktinei – daug metimų skriejo pro šalį, aikštėje buvo nemažai chaoso. Tik kėliniui artėjant prie pabaigos lietuvių žaidimas stabilizavosi, atsirado kiek ramesnių sprendimų, o dėl to po pirmojo ketvirčio rezultatas buvo lygus.\n\nAntrajame kėlinyje Lietuvos rinktinė krito į dar didesnę duobę – vokiečiai puolė, o lietuviai savo pirmuosius taškus pelnė tik beveik įpusėjus kėliniui, o pražangų limitą išnaudojo per beveik 3 minutes. Tiesa, lietuviai pradėjo žaisti agresyviau ir tik dėl sunkaus darbo sugebėjo prieš ilgąją pertrauką turėti tik 5 taškų deficitą.\n\nTrečiajame kėlinyje lietuviai pradėjo kautis išties rimtai, palengva vis mažino atsilikimą, pradėjo pataikyti tolimus metimus, galiausiai išlygino rezultatą, bet prieš lemiamą ketvirtį dar turėjo vieno taško deficitą.\n\nKetvirtajame kėlinyje vyko įnirtinga kova. Lietuviai nuolat kvėpavo varžovams į nugarą, bet ilgiau persverti rezultato savo naudai nepavykdavo. Įpusėjus kėliniui vokiečiai vėl padidino pranašumą, o lietuviams reikėjo iš naujo vytis varžovus. Tai Lietuvos rinktinė sugebėjo padaryti, o galiausiai viskas sprendėsi paskutinėmis ketvirto kėlinio sekundėmis. Būtent per jas nuostabiai žaidė J. Valančiūnas, kuris išlygino rezultatą, o apsigynę lietuviai pasiuntė abi rinktines į pratęsimą.\n\nPratęsimo metu vokiečių metimai skriejo pro šalį, tačiau galiausiai vokiečiai sėkmingiau sužaidė pirmojo pratęsimo pabaigoje ir komandos keliavo į antrą pratęsimą.\n\nAntrąjį pratęsimą žaibišku puolimu pradėjo Vokietijos rinktinė, kuri išsiveržė į priekį. Lietuviai dar bandė mažinti atsilikimą, bet lemiamais momentais du tritaškius smeigė Maodo Lo, o vėliau jau lietuviai nesugebėjo persverti rezultato ir patyrė trečią pralaimėjimą paeiliui.",
    "Paskatinimas Vokietijos rinktinės žaidėjams: triumfo pasaulio čempionate atveju sulauks įspūdingų premijų": "Premija už iškovotą titulą padidėjo nuo 350 tūkstančių, kurie buvo žadami 2018 metais, kai Vokietija iškrito iš turnyro po grupių etapo. Tuo tarpu, kai Vokietija 2014 metais tapo pasaulio futbolo čempionato nugalėtojais, žaidėjai gavo po 300 tūkst. eurų.\n\nIšėjimas iš grupės Katare vyksiančiame pasaulio futbolo čempionate kiekvienam rinktinės žaidėjui uždirbs po 50 tūkst. eurų, už patekimą tarp aštuonių stipriausių rinktinių – po 100 tūkst. eurų, už patekimą į pusfinalį – po 150 tūkst. eurų, o už finišavimą trečioje vietoje – po 200 tūkst. eurų. Jei Vokietijos rinktinė pralaimėtų finalą, tuomet žaidėjai gautų po 250 tūkst. eurų.\n\nPriminsime, jog Vokietijos rinktinė varžysis E grupėje kartu su Ispanijos, Kosta Rikos ir Japonijos futbolininkais.",
    "Slovėnija ir Vokietija aštuntfinalyje gali turėti netekčių": "Vokietijos rinktinei aštuntfinalyje gali tekti verstis be Nicko Weilerio-Babbo paslaugų, o Slovėnijos rinktinei – be Mike'o Tobey.\n\nNuotr.: FIBA\n\nNuotr.: FIBA\n\nNuotr.: FIBA\n\nNuotr.: FIBA\n\nNuotr.: FIBA\n\nEuropos čempionato aštuntfinalį pasitinkančios Vokietijos ir Slovėnijos rinktinės gali kitame etape startuoti su netektimis.\n\nVokietijos rinktinės vyr. treneris Gordonas Herbertas pranešė, kad vis dar nėra žinoma, ar Nickas Weileris-Babbas pasirodys šeštadienio rungtynėse su Juodkalnija.\n\n„Nickas vakar išvyko į Miuncheną, bet jis šiandien atvyks į Berlyną. Labai abejoju, ar jis ryt žengs į aikštę“, – Herberto praneštą informaciją paskelbė žurnalistas Robertas Heuselas.\n\nNors Weilerio-Babbo puolimo rodikliai Europos čempionate nėra įspūdingi (vid. 1,8 taško), tačiau jis yra gana svarbi Vokietijos gynybos grandis.\n\n26-erių amerikietis gavo leidimą žaisti vokiečių gretose prieš pat šį Europos čempionatą.\n\nTuo metu Slovėnijos rinktinės narys Mike'as Tobey Berlyne treniravosi atskirai nuo komandos.\n\nSlovėnijos krepšinio federacijos teigimu, sprendimas dėl jo pasirodymo aikštėje bus priimtas prieš pat rungtynes su Belgija.\n\nTobey susižeidė čiurną mače su Vokietija, kai šoko kovoti dėl pirmojo kamuolio ir nesėkmingai nusileido ant kojos.\n\nPo šio epizodo į rūbinę išėjęs 27-erių puolėjas vėliau sugrįžo ant parketo, tačiau praleido kitas rungtynes su Prancūzija.\n\nTobey Europos čempionate vidutiniškai renka po 11,8 taško, 7,3 atkovoto kamuolio ir 17,5 naudingumo balus.",
    "Raginimas Olafui Scholzui: Vokietija nebegali sau leisti atidėlioti svarbaus sprendimo": "Pasak, M. A. Strack-Zimmerman, ta proga kancleris „turėtų paaiškinti mūsų sąjungininkėms ir šalims partnerėms, kurias sieja draugystės ryšiai, kodėl jo patarėjai pataria jam netiekti Ukrainai skubiai reikalingų tankų.“\n\nVokietija nebegali sau leisti atidėlioti šio sprendimo, nes „mūsų laisvės ir demokratijos vertybės ginamos ir Ukrainoje“, – sakė veržli FDP politikė, kurios kandidatūra į šalies gynybos ministres po rinkimų pernai rudenį buvo svarstyta. Deja, šis postas atiteko kairiojo socialdemokratų sparno politikei Christinei Lambrecht.\n\n„Jungtinių Valstijų ambasadorius Vokietijoje, NATO generalinis sekretorius Jensas Stoltenbergas ir ES Komisijos pirmininkė Ursula von der Leyen aiškiai prašė Vokietijos imtis iniciatyvos Europoje ir tiekti tankus Ukrainai“, – priminė ji federaliniam kancleriui. O. Scholzo pozicija, kad Vokietija neis viena ir veiks išvien su savo sąjungininkais, yra „veikiau jau išmislas nei tikrovė“.\n\nPrieš savaitę FDP gynybos ekspertė M. A. Strack-Zimmermann ragino socialdemokratės Ch. Lambrecht vadovaujamą Gynybos ministeriją skubiai pakeisti kursą tankų tiekimo Ukrainai klausimu.\n\nGynybos komiteto pirmininkė praėjusį antradienį naujienų agentūrai AFP sakė, kad ministerijos nenoras tiekti ginklus „kenkia Ukrainai“.\n\n„Nepaisant aštrios situacijos Ukrainoje, Vokietija, labiau nei bet kuri kita Vakarų šalis, susitelkia tik į tai, kad kaip nors įvykdytų visus įsipareigojimus NATO“, – kritikavo ji.",
    "Vokietija sudaužė vengrus ir išsiuntė juos namo be pergalių": "",
    "„Ifo“ ekspertai prognozuoja, kad kitąmet Vokietija panirs į recesiją": "Lino Butkaus (VŽ) nuotr.\n\nVokietija kitąmet panirs į recesiją, pirmadienį perspėjo autoritetinga ekspertų grupė, didžiausiai Europos ekonomikai susiduriant su sparčiai didėjančia infliacija, prie kurios augimo prisideda ir tai, jog Rusijai vis mažina gamtinių dujų tiekimą.\n\nInstitutas „Ifo“ prognozuoja, kad Vokietijos ekonomika 2023 metais susitrauks 0,3%, sumažindamas savo prognozę keturiais procentiniais punktais, palyginti su birželį skelbtais skaičiais.\n\nTaip pat prognozuojama, kad šiais metais infliacija sieks 8,1%, o kitąmet – 9,3%.\n\n„Artėjame prie žiemos nuosmukio“, – pažymėjo „Ifo“ prognozių vadovas Timo Wollmershaeuseris.\n\nNemokami naujienlaiškiai į savo el. pašto dėžutę: Verslo valdymas\n\nRinkodara\n\nFinansai ir apskaita\n\nRinkos\n\nMano verslas\n\nPrekyba\n\nStatyba ir NT\n\nPramonė\n\nTransportas\n\nTechnologijos\n\nLaisvalaikis\n\nMano pinigai\n\nSvarbiausios dienos naujienos trumpai: Verslo naujienos\n\nVŽ Premium naujienos\n\n\n\n„Dujų tiekimo iš Rusijos mažinimas vasarą ir jų paskatintas drastiškas kainų padidėjimas trukdo ekonomikos atsigavimui po pandemijos. Realios namų ūkių pajamos ir perkamoji galia smarkiai sumažės“, – perspėjo ekspertų grupė.\n\nTikėtina, kad 2024 metais ekonomika „sugrįš į normalią padėtį“ su 1,8% augimu ir 2,5% infliacija, mano T. Wollmershaeuseris.\n\nRugsėjo pradžioje Rusijos energetikos milžinė „Gazprom“ sustabdė dujų tiekimą į Europą pagrindiniu dujotiekiu „Nord Stream 1“, teigdama, kad jis bus remontuojamas neįvardytą laiką.\n\nDujotiekio sustabdymas dar labiau pabrėžia energetinę krizę Vokietijoje, kuri ilgą laiką buvo priklausoma nuo Rusijos dujų, ir visoje Europoje, o Maskva kaltinama naudojant energiją kaip ginklą konflikte su Vakarais dėl karo Ukrainoje.\n\nVokietijoje metų infliacija rugpjūtį pasiekė 7,9%, todėl kiek anksčiau šį mėnesį vyriausybė pristatė naują kelių milijardų eurų pagalbos paketą, skirtą padėti namų ūkiams susidoroti su sparčiai augančiomis kainomis.\n\nPraėjusią savaitę Europos Centrinis Bankas (ECB) padidino palūkanų normas rekordiniais 75 baziniais punktais, siekdamas stabdyti visoje euro zonoje rekordiškai išaugusią infliaciją, ir pažymėjo, kad ateityje laukia tolesnis žingsniai.\n\nNaujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB \"BNS\" sutikimo draudžiama.\n\nLino Butkaus (VŽ) nuotr.",
    "Vokietijos ekonomistai: visi iš krizės išeisime skurdesni": "Marcas Schattenbergas iš „Deutsche Bank Research“ prognozuoja, kad kitais metais bendrasis vidaus produktas sumažės net 3,5 proc., kitų ekonomistų vertinimu, nuosmukis bus kiek mažesnis, bet paveiks visas didžiausios Europos ekonomikos dalis.\n\n„Ekonomikos nuosmukis paliks pėdsaką ir darbo rinkoje“, – sakė Fritzi Köhler-Geib, valstybinio plėtros banko KfW vyriausioji ekonomistė. Prognozuojama, kad pirmiausia nukentės privatūs namų ūkiai ir jų perkamoji galia. „Dėl didelės infliacijos privačių namų ūkių finansinė padėtis nuo metų pradžios gerokai pablogėjo“, – teigia F. Köhler-Geib. „Tikimasi, kad realiosios pajamos antrąjį pusmetį toliau mažės“, – sakė ji.\n\nPanašios nuomonės laikosi M. Schattenbergas: „Daugelis namų ūkių susidurs su pastebimu realių pajamų praradimu“, – sakė jis. „Allianz Group“ ekonomistė Katharina Utermöhl dar aiškiau apibendrino situaciją: „Visi iš krizės išeisime skurdesni“. Pasak jos, Vokietija išgyvena didžiausią krizę per pastaruosius 50 metų.\n\n„Daug didesnę, nei buvo didžioji finansų krizė ir euro zonos skolų krizė“, – sakė ji. Dabar, pasak jos, reikia sušvelninti infliacijos skausmą, viena vertus, per valstybės fiskalinės politikos priemones, bet taip pat ir privatiems asmenims taupant.",
    "Vokietijos dujų saugyklos užpildytos daugiau kaip 90 proc.": "Vokietijos gamtinių dujų saugyklos užpildytos daugiau kaip 90 proc., nepaisant to, kad Rusija nuo šio mėnesio pradžios visiškai nutraukė jų tiekimą per Baltijos jūrą nutiestu eksporto koridoriumi, pažymi visuomeninė transliuotoja „Deutsche Welle“, remdamasi „Aggregated Gas Storage Inventory“ duomenimis.\n\n„Užpildžiusi savo dujų saugyklas 90,07 proc., Vokietija pasiekė naują etapą“, – antradienį savo „Twitter“ paskyroje parašė Federalinės tinklų agentūros (Bundesnetzagentur) vadovas Klausas Mulleris.\n\nJo žodžiais, į saugyklas ir toliau pumpuojamos dujos neabejotinai sustiprins šalies energetinį saugumą bei padės gerokai sušvelninti galimas ypatingas padėtis, tačiau niekaip negali skatinti atsipalaidavimo.\n\nFederalinė vyriausybė iškėlė reikalavimą visiems saugyklų valdytojams iki spalio jas užpildyti ne mažiau kaip 85 proc., o iki lapkričio 1 – ne mažiau 95 procentų.\n\nIki Rusijos invazijos į Ukrainą Europos Sąjunga rusiškomis dujomis patenkino apie 40 proc. savo poreikio.\n\nGazprom Germania / AP nuotr.\n\nKremliaus kontroliuojamas „Gazprom“ šio mėnesio pradžioje neribotam laikui sustabdė per Baltijos jūrą iki Vokietijos nutiestą „Nord Stream 1“ neva dėl techninių problemų, kurių esą neįmanoma išspręsti dėl Vakarų sankcijų Rusijai. Berlynas tokius argumentus laiko niekiniais ir kaltina Maskvą šantažu. Tokio pat pajėgumo (55 mlrd. kubinių metrų per metus) „Nord Stream 2“ baigtas tiesti pernai, bet jo sertifikavimo procesą Vokietijos tarnybos nutraukė vasarį, prieš pat Rusijai pradedant plataus masto invaziją į Ukrainą.\n\nVokietija gamtinių dujų taip pat gauna vamzdynais iš Norvegijos, Nyderlandų ir Belgijos.\n\nKancleris Olafas Scholzas ateinantį savaitgalį lankysis Jungtiniuose Arabų Emyratuose ir Katare, kur gali būti pasirašytos sutartys dėl suskystintų gamtinių tiekimo į Vokietijoje sparčiai statomus jų priėmimo terminalus.",
    "100 taškų ribą peržengusi Vokietija nepaliko šansų Vengrijai": "Vokietijos rinktinė (4-1) paskutinėse Europos krepšinio čempionato B grupės rungtynėse surengė taškų fiestą.\n\nAntrąją vietą grupėje užėmę vokiečiai 106:71 (22:19, 32:20, 27:19, 25:13) sutriuškino be pergalių čempionatą baigusią Vengriją (0-5).\n\nB grupėje pirmi finišavo slovėnai, trečioje vietoje liko prancūzai, o ketvirti į atkrintamąsias įšoko lietuviai.\n\nVokietija dominavo nuo pirmos iki paskutinės minutės. Tiesa, dviženklį pranašumą šeimininkai įgijo antrajame kėlinyje.\n\nPrie pergalės solidžiai prisidėjo buvęs žalgirietis Nielsas Giffey, surinkęs 19 taškų bei atkovojęs 6 kamuolius.\n\nRezultatyviausiai vokiečių gretose pasirodė Christianas Sengfelderis – 22 taškai. Vengrų ekipoje geriausiai pasirodė 13 taškų įmetęs Szilardas Benke.\n\nVokietija aštuntfinalyje susigrums su Juodkalnija, kuri A grupėje užėmė trečiąją vietą.",
    "Domina siuntos į Vokietiją? Tai, ką turite žinoti": "Planuojate siuntą į Vokietiją? Tuomet, tikėtina, kad susiduriate su dažnai siuntėjų kurjeriams užduodamais klausimais – kokį pristatymo būdą geriau pasirinkti, koks kelionės laikas ir, svarbiausia, kiek kainuos daiktų kelionė. Žemiau rasite kurjerių įžvalgas, tai, ką turėtų žinoti kiekvienas, besidairantis paslaugos teikėjo. Taigi, ką svarbu žinoti?\n\nKurjerių kompanijos vaidmuo Nesvarbu, aktuali siunta į populiariausius Vokietijos miestus ar nutolusias vietoves, svarbiausias yra tikslingas paslaugos teikėjo pasirinkimas. Nuo jo priklausys greitis, daiktų saugumas, kaina, net taikomos nuolaidos. Ko verta dairytis? Inovatyvūs vežėjai gali pasiūlyti pasirinkimų įvairovę, siuntas į įvairias šalies vietas ir papildomus privalumus. Pavyzdžiui, lojalaus kliento ar pirmojo užsakymo nuolaidas, taip pat – nemokamą siuntos draudimą iki tam tikros sumos. Jei norite daiktus į Vokietiją siųsti ne tik pigiau, bet ir sklandžiau, dairykitės įmonės, kuri suteikia visus novatoriškos įrankius: siuntos sekimo;\n\nkainos ir tūrinio svorio apskaičiavimo;\n\ndidesnio užsakymų kiekio importavimo;\n\ne. parduotuvių susiejimo su kurjerių siuntų platforma;\n\nkt.\n\nVienas iš populiariausių siuntų paslaugas teikiančių įmonių pasirinkimų – kurjerių tarpininkai. Jie patikrina ir atsakingai atsirenka partnerius – profesionalius kurjerius. Galima drąsiai sakyti, kad kurjerių tarpininkai atlieka daug laiko užimantį analizės ir kainų palyginimo darbą. Be to, jie neretai gauna ir savo klientams gali pasiūlyti geresnes nei rinkos kainas siuntoms į Vokietiją ar kitas šalis. Jums belieka kurjerių tarpininkų interneto svetainės platformoje pateikti užklausą ir ekrane matote skirtingų kurjerių pasiūlymus, variantų kainas. Modernūs paslaugos teikėjai sako – pasirink priimtiniausią variantą ir siųsk pigiau siuntas į Vokietiją ar, žinoma, kitas aktualias šalis. Siuntos tipas ir pristatymo būdo galimybės Žinoma, siuntinio kainą lemia ir pats siuntinio į Vokietiją tipas bei pristatymo būdas. Į Vokietiją kasdien keliaują įvairios siuntos, nuo nedidelių vokų, iki vidutinių dėžių ar net palečių. Verta pasirinkti siuntos tipą atitinkančią pakuotę tam, kad siunta būtų saugesnė, atitiktų vežėjo reikalavimus ir už tūrinį svorį netektų mokėti daugiau. Vis dėlto, jei siunčiate daiktus pirmą kartą ar siunčiate juos rečiau, vežėjai rekomenduoja peržiūrėti šalies pateikiamą draudžiamų siųsti daiktų sąrašą. Tai padės išvengti nemalonumų, baudų ir bereikalingų išlaidų, laiko gaišimo.",
    "Vokietija svarsto palengvinti pilietybės gavimą užsieniečiams: kai kurie gauti galėtų per trejus metus": "Vokietijoje pasigirdo svarstymų suteikti pilietybę užsieniečiams, kurie ypač gerai integravosi, vos per trejus metus. Taip siekiama užpildyti maždaug ketvirčio milijono darbuotojų trūkumą iki 2026-ųjų, praneša „The Local“.\n\nPagal planą, kurį trečiadienį pristatė darbo ministerija, didžiausia Europos ekonomika taip pat siekia, kad darbuotojams būtų patraukliau persikvalifikuoti arba įgyti tolesnį išsilavinimą.\n\nMinisterija prognozuoja, kad maždaug 80 mln. gyventojų turinčioje šalyje daugelyje pramonės šakų iki 2026 m. trūks apie 240 000 kvalifikuotų darbuotojų, rašo „The Local“.\n\n„Daugeliui įmonių kvalifikuotos darbo jėgos paieška dabar yra egzistencinis klausimas“, – sakė darbo ministras Hubertusas Heilas.\n\nMinisterija išdėstė savo strategiją šiai problemai spręsti, įskaitant geresnį mokymą ir imigracijos sistemos modernizavimą. Vyriausybė nori, kad žmonėms būtų lengviau turėti kelias pilietybes ir palengvinti užsieniečių natūralizaciją.\n\nAteityje natūralizacija būtų galima po penkerių metų, o ne po aštuonerių metų, kaip dabar, o tais atvejais, kai manoma, kad žmonės ypač gerai integravosi – jau po trejų metų.\n\nYpač geru integravimusi gali būti laikoma integracijos kursų baigimas arba vokiečių kalbos pažymėjimo gavimas, svarsto Vokietijos naujienų portalas „I am Expat“. Taip pat manoma, kad greičiau pilietybę įgyti galėtų aukštos kvalifikacijos asmenys.\n\nVėliau rudenį strategija bus pristatyta ministrų kabinetui svarstyti.",
    "Vokietija: Rusijos dalinė mobilizacija – neteisingas žingsnis": "„Daline mobilizacija (Rusija) toliau eskaluoja šį tarptautinę teisę pažeidžiantį agresyvų karą“, – sakė R. Habeckas, kuris taip pat yra ekonomikos ministras.\n\nJo pareiškimą Ekonomikos ministerija paskelbė socialiniame tinkle „Twitter“.\n\n„Blogas ir neteisingas žingsnis, kurį griežtai smerkiame... Mes ir toliau visapusiškai remiame Ukrainą“, – pridūrė R. Habeckas.",
    "50 metų nuo Miuncheno žudynių: su aukų artimaisiais pagaliau taiką radusi Vokietija paminėjo skaudžiausias olimpines žaidynes istorijoje": "Rugsėjo pradžioje Vokietijoje, Miunchene, buvo paminėtos kruviniausios olimpinės žaidynėse istorijoje. Praėjo 50 metų nuo 1972 m. olimpinių žaidynių Miunchene, kurias sutrikdė įkaitų drama ir 11-os Izraelio delegacijos narių nužudymas, įvykdytas palestiniečių teroristų. Tik praėjus 50-mečiui Vokietija pagaliau susitaikė ir su nužudytųjų artimaisiais.\n\nAštuoni palestiniečių teroristinės grupuotės „Juodasis rugsėjis“ nariai į Miuncheno olimpinių žaidynių kaimelį įsibrovė 1972 m. rugsėjo 5 dieną. Tų metų žaidynės prasidėjo rugpjūčio 26-ąją, buvo ramu, tad apsauga ir policija jau buvo praradusi budrumą.\n\n1972-ųjų žaidynės Miunchene vyko su šūkiu „Linksmosios žaidynės“ – Vakarų Vokietija norėjo pasirodyti pasauliui kaip valstybė, galutinai atsikračiusi nacistinio šleifo. 1972-asiais buvo praėję tik 27 metai po Antrojo pasaulinio karo pabaigos ir 36 metai nuo 1936-ųjų žaidynių Adolfo Hitlerio valdomame Trečiajame Reiche.\n\nVokietijos saugumo tarnybos ir policija žinojo, kad yra grėsmių, tačiau palestiniečių teroristai nebuvo sąrašo viršuje. Teigiama, kad šis palestiniečių išpuolis olimpinėse žaidynėse amžiams pakeitė terorizmo paveikslą pasaulio žmonių akyse, bet ir paskatino kurtis dar daugiau tokių organizacijų.\n\nMiuncheno olimpinės žaidynės / AP nuotr.\n\nTaigi rugsėjo 5 dieną aštuoni „Juodojo rugsėjo“ smogikai, nešini AK47 automatais ir granatomis, nepastebėti perlipo kaimelio tvorą. Jie žinojo, kur gyvena izraeliečiai, įsiveržė į jų kambarius ir vietoje nužudė du jiems pasipriešinti bandžiusius žmones – imtynių trenerį Moshę Weinbergą ir sunkiaatletį Yossefą Romano.\n\nTeroristai įkaitais paėmė 9 izraeliečius ir netrukus pareikalavo paleisti Izraelio nelaisvėje esančius 236 kalinius, kurių dauguma buvo palestiniečiai, bei du teroristinės organizacijos „Red Army Faction“ narius, kalinčius Vakarų Vokietijoje.\n\nĮdomu, kad prasidėjus įkaitų dramai pačios olimpinės žaidynės ne iškart buvo sustabdytos. Net 7 valandas sporto varžybos vyko toliau, o pačiame olimpiniame kaimelyje gulėjo du Izraelio delegacijos narių lavonai, dar 9 žmonėms grėsė tokia pat lemtis.\n\nKaip rašo npr.org, olimpiniame spaudos centre visas tas valandas 11 ekranų rodė olimpinių žaidynių sporto varžybas, dar 3 – įkaitų dramą.\n\nTuometė Izraelio ministrė pirmininkė Golda Meir iškart atmetė reikalavimus paleisti palestiniečių kalinius ir už savo šalies sportininkų saugumą Miunchene atsakomybę permetė Vokietijai. Tiesa, Izraelis iškart pasiūlė pagalbą tvarkantis su krize – specialų dalinį, kuris turėjo reikiamos patirties, tačiau vokiečiai atsisakė.\n\nPolicija prie teroristų užimto pastato / Visa Press nuotr.\n\nKaip rašo dw.com, vokiečiai tuo metu neturėjo nei antiteroristinėse operacijose patyrusių pareigūnų, nei specialiųjų pajėgų, kurie galėtų susitvarkyti su tokiomis krizėmis.\n\nVisą dieną bandyta derėtis su „Juodojo rugsėjo“ teroristais, kol galiausiai sutarta, kad kartu su įkaitais jie galės lėktuvu pasitraukti į Kairą.\n\nSutarta, kad policija atsiųs du sraigtasparnius, kurie visus nuskraidins į Riemo oro uostą. Vėlų rugsėjo 5-osios vakarą sraigtasparnių pilotai iš tikro juos nuskraidino į Fiurstenfeldbruko karinį oro uostą, kur jau laukė lėktuvas.\n\nTeroristų granatos susprogdintas sraigtasparnis / AP nuotr.\n\nPirminis vokiečių planas buvo, jog lėktuve teroristų lauks persirengę policijos pareigūnai, tačiau policija šį planą atmetė kaip per daug pavojingą. Planas B – snaiperiai nušauna teroristus, kai jie bando persėsti iš sraigtasparnių į lėktuvą. Tačiau nebuvo nei tam tinkamų ginklų, nei tai padaryti sugebančių pareigūnu, maža to – nebuvo žinoma, kiek tiksliai yra pačių teroristų.\n\nTad vyko iš esmės visiškai improvizuota operacija, bandant vietoje išlaisvinti įkaitus. Kaip dw.com sakė operacijoje dalyvavęs buvęs kareivis Hansas Volklas, tą naktį jis budėjo Fiurstenfeldbruko kariniame oro uoste ir net nežinojo, kad čia atskrenda teroristai, personalas nebuvo įspėtas apie planuojamą operaciją.\n\nVerkiantis Izraelio delegacijos narys / Visa Press nuotr.\n\n„Mes tapome to dalimi tiesiog dėl to, kad tuo metu buvome vietoje. Mes tiesiog budėjome naktį, niekas mūsų apie operaciją neįspėjo“, – dw.com cituoja H. Volklą.\n\nPolicininkai tuo metu nebuvo mokomi įkaitų vadavimo operacijų ir net neturėjo radijo ryšio. Policijai pavyko nukauti penkis teroristus iš aštuonių, tačiau šie šaltakraujiškai nužudė visus įkaitus. Vienas teroristas tiesiog įmetė granatą į vieną iš sraigtasparnių, kuriame vis dar buvo įkaitai. Kiti buvo tiesiog nušauti. Vietoje žuvo ir vienas policininkas – Antonas Fliegerbaueris.\n\nLikę trys teroristai buvo sulaikyti, tačiau vos po kiek daugiau nei mėnesio buvo paleisti į laisvę, kai „Juodojo rugsėjo“ organizacijos rėmėjai spalio 29-ąją užgrobė „Lufthansa“ lėktuvą ir pareikalavo šios trijulės išlaisvinimo. Po derybų teroristų reikalavimai buvo įvykdyti ir teroristai paleisti išskrido į Libiją, kur juos lyg herojus priėmė Moammaro Gadhafio režimas.\n\nPastatas, kuriame 1972 m. gyveno Izraelio delegacija / AP nuotr.\n\nTeroristai nužudė iš viso 11 izraeliečių – jau minėtus Moshę Weinbergą ir Yossefą Romano, sraigtasparnyje granata susprogdintus sunkiaatlečius Ze`evą Friedmaną ir Davidą Gergerį, sunkiosios atletikos teisėją Yakovą Springerį bei imtynininką Elezierį Halfiną.\n\nAntrajame sraigtasparnyje nušauti imtynių teisėjas Yosseffas Gutfreundas, šaudymo treneris Kehatas Shorras, imtynininkas Markas Slavinas, fechtavimo treneris Andre Spitzeris bei lengvaatlečių treneris Amitzuras Shapira.\n\nNors iš pradžių skelbta, kad įkaitai yra išlaisvinti, tiesa buvo aiški jau rugsėjo 6-osios rytą. Likę Izraelio sportininkai buvo iš karto iškviesti sugrįžti į Izraelį, baiminantis pavojaus jų gyvybėms. Olimpinės žaidynės buvo sutrikdytos tik maždaug 34 valandas.\n\nKas šiais laikais atrodytų nesuvokiama, tuometis tarptautinio olimpinio komiteto prezidentas Avery Brundage`as paskelbė, kad žaidynės turi tęstis.\n\nAtminimo lenta prie Izraelio delegacijos pastato / AP nuotr.\n\nTeigiama, kad šis išpuolis pasaulyje pakeitė labai daug. Skaičiuojama, kad 1968 m. pasaulyje iš viso veikė 11 aktyvių teroristinių grupuočių. Praėjus keleriems metams po Miuncheno, tokių jau buvo per 50, nes teroristai pamatė, kad būtent tokiu būdu galima paskleisti savo žinią apie siekiamus tikslus visame pasaulyje.\n\nDaugybė žiniasklaidos atstovų, atvykusių į olimpines žaidynes, išplatino žudynių vaizdus. Teigiama, kad visame pasaulyje įkaitų dramą tiesiogiai per TV ekranus stebėjo apie 900 mln. žmonių. Viskas buvo filmuojama ir transliuojama gyvai, žinoma, tik ne pats susišaudymas Fiurstenfeldbruke.\n\nŠis išpuolis taip pat pakeitė ir požiūrį į terorizmo grėsmę. Po ketverių metų, 1976-aisiais, vykusiose Monrealio žaidynėse saugumo biudžetas, palyginti su Miunchenu, buvo padidintas net 50-čia kartų.\n\nIzraelis po šio teroro akto paskelbė tikrą karą teroristams ir gaudė bei žudė su Miuncheno teroro aktu susijusius asmenis. Mosado pajėgų operacija „Wrath of God“ truko apie 20 metų, jos metu nužudyti ne tik teroristai ir atakos planuotojai, bet ir ne vienas nekaltas asmuo.\n\nŠių metų rugsėjo 5 d. į paminėjimą atvykę aukų artimieji / Vida Press nuotr.\n\nVokiečiai pastatė kelis aukoms atminti skirtus memorialus. Vienas pastatytas Miuncheno olimpiniame parke, kitas – prieš pastatą, kuriame gyveno sportininkai, trečias – šalia Fiurstenfeldbruko oro uosto.\n\nIlgus metus Vakarų Vokietijos, o vėliau ir suvienytos valstybės valdžia aukų gimines iš esmės ignoravo, jie sulaukė tik mažų kompensacijų. 2012 m. vokiečių žurnalistai iš „Die Spiegel“ atskleidė, kad daugybė informacijos apie 1972-ųjų įvykius yra nuslėpta. 20 metų vokiečiai iš viso nepripažino savo kaltės už šiuos įvykius, o žiniasklaida atkasė, kad valdžia slepia tūkstančius dokumentų, kuriuose matyti, kaip nekompetentingai ir atsainiai buvo sprendžiama įkaitų drama.\n\nŠių metų rugsėjo 5-ąją Miunchene vyko pagerbimo ceremonija, skirta atminti visas Miuncheno tragedijos aukas. Tik likus kelioms dienoms iki 50-mečio renginio Vokietijos valdžia galiausiai sutarė su aukų artimaisiais dėl kompensacijos. Anot „Reuters“, iš viso sutarta dėl 28 mln. eurų sumos, kuri bus padalinta aukų artimiesiems.\n\nCeremonijoje dalyvavo tiek aukų artimieji, tiek Izraelio prezidentas Isaacas Herzogas, o Vokietijos prezidento pareigas einantis Frankas-Walteris Steinmeieris atsiprašė už jo tautiečių padarytas klaidas.",
    "Prancūzų filosofė apie pacifistines Vokietijos iliuzijas ir Macroną – vaiką didelėmis smegenimis": "Lietuvoje neseniai viešėjo garsi prancūzų filosofė, politinė mąstytoja Chantal Delsol. Su ja pasikalbėjome apie Apšvietos projektą, jo reikšmę ir transformacijas nūdienos pasaulyje.\n\nKur slypi Apšvietos sąjūdžio stiprybės ir silpnybės? Su kokiomis vidinėmis prieštaromis susiduria šio sąjūdžio idėjų praktinis įgyvendinimas? Kuo skiriasi radikali ir nuosaiki Apšvieta? Ar emancipacija turi ribas? Ar mokslas gali sugyventi su religija? Koks yra individo ir bendruomenės santykis?\n\nPokalbyje taip pat aptariamos svarbiausios aktualijos – karas Ukrainoje, Vokietijos reakcija į Rusijos agresiją, Prancūzijos ir jos prezidento Emmanuelio Macrono laikysena karo akivaizdoje, radikalaus blogio sugrįžimas į mūsų visų gyvenimus. Apie visa tai – pokalbis su Ch. Delsol.\n\nVisą laidos įrašą galite išgirsti radiotekoje.\n\n– Profesore, kas Jums yra Apšvieta? Kokia buvo pirminė Apšvietos projekto idėja ir sumanymas? Kokie yra pagrindiniai švietimo epochos mąstymo elementai?\n\n– Apšvieta – tai didžiosios emancipacijos, arba išsilaisvinimo, pradžia. Išsilaisvinimo nuo bendruomenių, autoritetų ir apskritai nuo visko. Apšvieta žymi holistinės visuomenės pabaigą ir individualistinės visuomenės pradžią.\n\n– Jūs siūlote skirti radikalią utopinę Apšvietą ir protingąją, arba nuosaikiąją, Apšvietą. Kuo jos tarpusavyje skiriasi? Kokie jų esminiai bruožai? Gal pradėkime nuo radikaliosios Apšvietos, kuri yra labiau žinoma.\n\n– Tai, ką vadinu radikaliąja Apšvieta, yra iliuzija (bent jau mano požiūriu tai yra iliuzija), kad mes galime visiškai emancipuoti žmogų. Pavyzdžiui, išlaisvinti žmogų iš jo prigimties (jei tokia egzistuoja), jo ribotumo, lyties, netgi mirtingumo. Tai yra radikaliosios Apšvietos esmė. Ši mąstymo kryptis atveria kelią utopizmui ir totalitarizmui. Tuo tarpu nuosaikioji, arba minkštosios emancipacijos, Apšvieta siekia emancipacijos reflektuodama ir pripažindama tam tikras ribas, kurias peržengę mes rizikuotume įvairiomis katastrofomis. Manau, kad galima ir reikia ieškoti nuosaikios emancipacijos galimybių.\n\nChantal Delsol / Stop kadras\n\n– Per pastaruosius 200 metų Apšvieta buvo stipriai kritikuojama iš įvairių filosofinių perspektyvų. Dėl skirtingų priežasčių ją kritikavo komunitarai, konservatoriai, Frankfurto mokyklos ir kritinės teorijos atstovai, postmodernistai ir feministės. Pagrindinė kritikos ašis buvo Apšvietos įsitikinimas, kad vien proto pastangomis įmanoma sukonstruoti naują žmogų ir naują, visiškai racionaliai funkcionuojančią visuomenę. Kritikų teigimu, toks sumanymas yra naivus ir, jeigu būtų realizuotas praktiškai, taip pat ir politiškai pavojingas. Kuo jūsų Apšvietos kritika skiriasi nuo daugybės šių anksčiau suformuluotų kritikos formų? Vien tas faktas, kad jūs brėžiate skirtį tarp radikalios ir nuosaikios Apšvietos, rodo, kad nesiekiate atmesti viso Apšvietos palikimo. Ar teisingai suprantu, kad jūs kritikuojate Apšvietos filosofinius perspaudimus ir iš jų kylančius politinius kraštutinumus, bet ne patį projektą?\n\n– Tikrai taip, nesu nusistačiusi prieš Apšvietą, aš ją ginu. Emancipacijos šaknys slypi daug giliau – jai pradžią duoda krikščionybė, šventasis Paulius. Lygiai taip pat ir modernioji emancipacija yra gėris. Pavyzdžiui, esu laiminga, kad galiu būti čia su jumis šioje studijoje, mano močiutė nebūtų galėjusi čia būti, nes ji neturėjo teisės siekti išsilavinimo. Čia svarbus dar kitas aspektas: tu nesieki patobulinti to, kam jauti neapykantą. Nejaučiu neapykantos Apšvietai, net ir radikaliajai Apšvietai. Atvirkščiai – mėginu ją suprasti ir patobulinti.\n\n– Jūs norite Apšvietai įskiepyti nuosaikumą?\n\n– Taip, noriu prisidėti prie tų, kurie siekia ją padaryti nuosaikesnę. Dėl šios priežasties priklausau tam tikroms grupėms Prancūzijoje, pavyzdžiui, toms, kurioms rūpi moksleivių lytiškumo suvokimo pokyčiai.\n\n– Kalbant apie ryškiausius Apšvietos projekto etinius ir politinius „rezultatus“, vienas svarbiausių yra radikalus moters statuso ir vaidmens suvokimo pokytis Vakaruose per pastaruosius du šimtmečius. Mąstant apie šį pokytį, ar nėra taip, kad vis dėlto tam tikrais atvejais mes turime būti radikalūs? Kai susiduriame su įsisenėjusiomis, giliai įsišaknijusiomis socialinio gyvenimo struktūromis, galbūt kartais pirmieji veiksmai turi būti radikalūs? Ar nėra taip, kad šiuo metu Vakaruose turime iškovoję daugiau ar mažiau lygias teises tarp vyrų ir moterų, nes kadaise pirmuosius barjerus pralaužė radikalūs revoliucionieriai? Ar visgi jūs sakytumėte, kad dabartinį lygybės statusą mes būtume galėję užsitikrinti ir nuosaikesnėmis priemonėmis?\n\n– Pirmiausia, moterų išlaisvinimas nėra pats didžiausias Apšvietos pasiekimas. Pats didžiausias pasiekimas – tai vergovės panaikinimas. Tai įspūdinga, nes tada vergovė buvo įteisinta visose kultūrose. Pas mus, Vakaruose, buvo įtvirtinta vergovė, kaip ir kitose pasaulio vietose, tad jos panaikinimas buvo išties fundamentalus dalykas. Kalbant apie moterų teises – dabar esame pasiekę didesnę ar mažesnę lygybę. Šiandien šiuo klausimu nebereikia būti radikaliems – bent jau Vakarų valstybėse, čia aš nekalbu apie Afriką ar musulmoniškas šalis. Manau, kad šiandien toks radikalizmas jau būtų juokingas.\n\n– Tačiau mums reikėjo būti radikaliems pačioje išsilaisvinimo proceso pradžioje?\n\n– Taip, per pirmąją bangą, taip, tikriausiai tai buvo būtina.\n\n– Įtariu, kad Apšvietos gynėjai šiuo atveju ir sakytų, kad pirmasis postūmis pokyčių link turi būti radikalus, be šito apsieiti neįmanoma.\n\n– Taip, ir kai pirmosios anglų sufražistės kovojo už moterų teisę balsuoti rinkimuose, jas daug kas pašiepė, tačiau jos nenuleido rankų ir toliau tęsė savo kovą. Ir jos buvo teisios.\n\n– Ir kartais tokiu būdu gali būti pateisintos net ir kai kurios smurto formos.\n\n– Taip.\n\n[...]\n\n– Jūs užsiminėte apie neliberalios demokratijos idėjos plėtrą Europoje. Dar neseniai Europoje buvo daug kalbama apie populizmą, dabar šią temą užgožė karas Ukrainoje ir kitos temos, bet populistai niekur nedingo. Tarkime, Viktoro Orbano režimas Vengrijoje vis dar stiprus, sąmoningai siekiantis sukurti alternatyvą liberaliajai demokratijai. Kaip jūs aiškinate šias prieš Apšvietą nukreiptas reakcijas?\n\n– Imkime kad ir santuokos tarp tos pačios lyties asmenų atvejį. Sustiprėjęs Orbano režimas Vengrijos Konstitucijoje įtvirtino nuostatą, kad tokia santuoka yra negalima. Galime diskutuoti apie šį klausimą – tarkime, manau, kad problema šiuo atveju slypi tik santuokos sąvokos naudojime. Jei kalba eina apie kontraktą ar tarpusavio pažadą, jokių problemų. Tačiau santuokos sąvoka turi labai tikslią prasmę. Tos pačios lyties asmenų santykį turėtume įvardyti kažkaip kitaip, nes santuoka nurodo į tai, kad du skirtingos lyties asmenys susilaukia vaikų. Tokia yra sąvokos reikšmė.\n\n– Bet juk yra susituokusių heteroseksualių porų, kurios negali turėti vaikų. Ar tokiu atveju jos neįkūnija santuokos idėjos? Tai skamba kiek keistokai.\n\n– Taip, žinoma, kai kurios negali turėti vaikų, kai kurios jų nenori turėti. Visgi pati santuokos sąvoka žymi būtent tai.\n\n– Kita svarbi tema, kurią plėtojo Apšvietos mąstytojai, yra mokslo ir technologijų pažanga, kuri propaguojama kaip religijos ir ypač krikščionybės įveikos būdas. Šis supriešinimas pasėjo gilią konflikto sėklą europinio mąstymo struktūroje. Kaip jūs vertinate pastarųjų dviejų šimtų metų santykių tarp mokslo ir religijos dinamiką?\n\n– Devynioliktame amžiuje dauguma žmonių, ypač intelektualų, buvo įsitikinę, kad mokslas ilgainiui išstums religiją ir sugebės atsakyti į visus žmonėms kylančius metafizinius klausimus. Gal ne tiek atsakys į juos, kiek veikiau juos panaikins, įrodys jų beprasmiškumą. Dvidešimtajame amžiuje – po Pirmojo, o vėliau ir po Antrojo pasaulinio karo – žmonija įsitikino, kad tai neįmanoma – lygia greta turime puoselėti ir mokslą, ir religiją. Jie atsakinėja į skirtingo pobūdžio klausimus. Religijos panaikinti neįmanoma.\n\nKita tendencija, taip pat labai pavojinga tendencija, yra augantis religingų žmonių skeptiškumas mokslo atžvilgiu.\n\nChantal Delsol CEU konferencijoje Budapešte / E. Andor nuotr.\n\n– Norite pasakyti, kad kai kurie iš jų pernelyg stipriai kvestionuoja mokslo pasiekimus?\n\n– Nežinau. Tiesiog iki šiol dar niekada mokslo autoritetas nebuvo taip stipriai kvestionuojamas. Čia mes galime kalbėti apie įvairiausias autoriteto krizes – ir medicinos mokslo krizę COVID-19 pandemijos kontekste, ir vis labiau eižėjantį mokytojo autoritetą mokykloje. Šį procesą matome daugelyje sričių. Kaip religija patyrė autoriteto krizę 19 a., taip šiandien ją patiria mokslas.\n\n– Ar teisingai suprantu Jūsų mintį: nors mokslas išstūmė religiją kaip pagrindinį autoritetą Vakaruose, šiandien daugelis nebetiki ir pačiu mokslu, jis nebelaikomas autoritetu. Kodėl taip yra? Ar dėl to, kad šiandien kiekvienas iš mūsų jaučiasi esąs pats sau autoritetas, nes visi galime ieškoti informacijos internete?\n\n– Priežastis ta, kad šiandien protas ir racionalumas nebeturi tokio autoriteto, kokį turėjo anksčiau.\n\n– Ar šiandien dar apskritai turime autoritetų? Ar pati autoriteto sąvoka mums dar suprantama?\n\n– Manyčiau, kad mums Vakaruose autoritetas šiandien yra valdžia.\n\n– Bet ar valdžia tikrai yra autoritetas? Gal jos reikmė kyla iš paprasčiausios būtinybės – kuo taikiau sugyventi tarpusavyje. Bet ar tai yra autoritetas tikrąja šio žodžio prasme?\n\n– Per pandemiją mane pritrenkė faktas, kad Prancūzijoje net 25 proc. gyventojų visiškai nepasitikėjo niekuo, ką skelbė oficialioji medicinos bendruomenė. Manau, kad tai milžiniškas skaičius.\n\n– Kuo jūs tai aiškinate?\n\n\n\n– Sunku pasakyti. Galbūt mokslininkai kiek perspaudė teigdami savo autoritetą.\n\n[...]\n\n– Dar kita tema, kurią Jūs aptarėte savo pranešime, dabar yra itin aktuali, ypač Lietuvoje. Kaip žinote, Rusijos karas prieš Ukrainą yra mums svarbiausia tema, labai gyvai ir egzistenciškai išgyvename šią agresiją, giliai solidarizuojamės su ukrainiečiais. Jūs aiškinate, kad Apšvieta siekė panaikinti priešo kaip tokio sampratą ir netgi su šaknimis išrauti karą kaip svarbų žmogiškojo patyrimo elementą. Ar sutiktumėte, kad dabartinis karas – Rusijos invaziją į Ukrainą – sudavė rimtą smūgį tokiam įsivaizdavimui? Daugeliui atrodė, kad 21 a. tokio pobūdžio karas, bent jau Europoje, yra nebeįsivaizduojamas. Bet jis yra įsivaizduojamas – jis vyksta mums prieš akis.\n\n– Taip, tas tikėjimas, kad karo nebebus, buvo ypač gajus Vokietijoje. Tai buvo labai naivi iliuzija: jeigu aš visam pasauliui ištrimituosiu, kad nebeturiu priešų ir visi man yra draugai, tai priešiškumas ims ir išnyks. Tai iliuzija – juk istorija rodo, kad negalime būti šimtaprocentiniai pacifistai. Priešas pats mus pasirenka laikyti priešu – ne viskas priklauso nuo mūsų norų. Ypač Vokietijoje po Antrojo pasaulinio karo giliai įsišaknijo ši pacifistinė iliuzija. Dėl to juos ištiko toks šokas vasario 24-ąją Rusijai užpuolus Ukrainą. Tiesa, vokiečiai sureagavo greitai ir adekvačiai – tai mane maloniai nustebino. Ilgą laiką jie visiškai nenorėjo ginkluotis – o kam ginkluotis, jei pasaulyje nebėra priešų? Šiuo atveju jie sureagavo greitai ir ryžtingai, iškart skirdami didelę pinigų sumą ginkluotei.\n\n– Vokietija įkūnija modernią pastangą politiką suredukuoti į ekonomiką, prekybą ir tarptautinę teisę. Taip prarandamas suvokimas, kas iš tiesų yra politika. Tai iš Apšvietos mus pasiekiantis mąstymo būdas.\n\n– Psichologiškai tai labai suprantamas dalykas. Vokiečiai norėjo kartą ir visiems laikams atsiriboti nuo karo ir politikos, kuri privedė prie didelio siaubo, už kurį jie atsakingi. Jie nenorėjo kasdien galvoti apie tai, ką darė jų tėvai ar seneliai, todėl su politika buvo atsisveikinta, o visas dėmesys sutelktas į ekonomiką. Lygiai taip pat buvo atsisveikinta su religija, ideologijomis ir karo fenomenu. Kompensuodami šį išstūmimą, vokiečiai įsimylėjo savo namus ir automobilius. Vokiečiai yra labai protinga tauta, jie visada kur nors turi būti geresni, ir šį pranašumą jie ėmė demonstruoti ekonomikoje.\n\n– Lietuvoje ir Ukrainoje Prancūzija yra vertinama labai panašiai kaip Vokietija. Šiuose kraštuose labai skeptiškai buvo vertinami Prancūzijos prezidento E. Macrono pasisakymai apie būtinybę išsaugoti Putino veidą, jo nepažeminti, dažni skambučiai Putinui karo pradžioje. Kaip Jūs vertinate Prancūzijos ir būtent Macrono reakciją į karą Ukrainoje?\n\n– Prancūzai daugiausia palaiko Ukrainą, jos rėmimą ginklais ir visais kitais būdais. Tik radikalios dešinės rėmėjai palaiko Putiną, remdamiesi visiškai klaidinga iliuzija, esą Putinas yra konservatorius, kuris išgelbės Vakarų valstybes nuo radikalios Apšvietos. Žinoma, tai visiška iliuzija. Vis dėlto tai gana marginalus požiūris – visuomenės dauguma palaiko Ukrainą.\n\nKalbant apie Macroną – jis yra labai protingas, tačiau jo protas yra vienintelė gerai funkcionuojanti jo kūno vieta, visa kita yra vaikystės stadijoje. Macronas yra vaikas su labai didelėmis smegenimis. Jis nesupranta, kad negalima viešai sakyti tokių frazių kaip „neleiskime pažeminti Putino“. Tai brandos klausimas, ir jos jis neturi – tik smegenis. Smegenų politikai nepakanka. Be to, Macronas yra labai priklausomas nuo komunikacijos ir įvaizdžio – būtent todėl jis tiek daug skambinėjo Putinui. Tai vaikiško narcisizmo požymis.\n\n– Jei pamėgintume apibendrinti. Koks visgi Jūsų požiūris į Apšvietą? Atrodo, kad Jūsų pozicija ieško vidurio kelio – Jūs ginate kai kuriuos Apšvietos elementus, bet kritikuojate kitus. Kaip galėtumėte apibūdinti savo vidurio poziciją?\n\n– Man svarbi moterų emancipacija, bet aš kritiškai vertinu „gender“ ideologiją. Manau, kad vyras ir moteris yra skirtingi, ir tai yra gerai, galime turėti skirtingus vaidmenis, nors vyrai ir moterys yra lygūs, galintys turėti tokį pat autoritetą.\n\n– Kokia turėtų būti pusiausvyra tarp individo ir bendruomenės? Juk viena pagrindinių filosofinių Apšvietos prielaidų buvo individualizmas – nuostata, kad pagrindinis socialinės tikrovės atskaitos taškas ir vertinimo matas yra individas. O kaip yra su bendruomenės ar tautos imperatyvais? Koks yra arba turėtų būti santykis tarp individo ir bendruomenės?\n\n– Nemanau, kad yra kokia nors stabili pusiausvyra. Šis santykis nuolat kinta, jis yra istoriškas. Negaliu žinoti, ar tautos ir toliau egzistuos po trijų ar keturių šimtų metų. Gali būti, kad tada jau turėsime kitokias bendruomeniškumo formas. Akivaizdu, kad mums reikia bendruomenės, tačiau jos formos nuolat kinta. Šiandien aš esu tautinės valstybės šalininkė. Man nepatinka Europos kaip konglomerato idėja ir iš jos gimstantis technokratinis valdymo modelis.\n\n– Kodėl?\n\n– Nes jis yra miręs, absoliučiai techniškas ir mechaniškas. Jame nėra nei aistros, nei jausmo, tik mašina.\n\n– Nėra tapatybės?\n\n– Taip, jokios tapatybės.\n\nChantal Delsol / Stop kadras\n\n– Kokia tuomet galėtų būti alternatyvi Europos idėja ar vizija?\n\n– Man artima federacinės Europos idėja. Čia tautos viską darytų dėl savo kultūros ir savo švietimo sistemos, lygiomis sąlygomis sudarinėtų tarpusavio sąjungas, bet tai nebūtų iš Briuselio reguliuojama sistema, kur Briuselis nusprendžia, koks turėtų būti mokyklinis ugdymas ar kultūriniai turiniai. Manau, kad jei Vokietija po Antrojo pasaulinio karo būtų buvusi stipresnė, ji būtų galėjusi sukurti Europą kaip federaciją, nes pati Vokietija yra federacija. Kai Vokietija atsigavo po karo patirčių, Europoje vairą jau buvo perėmusi Prancūzija – užtenka prisiminti dešimtojo dešimtmečio pradžią ir Jacques`o Delors`o lyderystę Europos Sąjungos klausimu. Delors`as sumodeliavo tolesnę Europos Sąjungos raidą pagal Prancūzijos modelį – o Prancūzija, kaip žinote, yra centralizuota valstybė. Dėl savo patirties prancūzai negalėjo nesukurti ko nors centralizuoto.\n\n– Ar tai reiškia, kad tokio pobūdžio struktūras mes galime modeliuoti tik pagal tai, prie ko jau esame pripratę? Jei gyveni centralizuotoje valstybėje, tegali sukurti centralizuotą Europos Sąjungą?\n\n– Taip. Visa tai mačiau iš arti, nes tada rašiau knygą apie subsidiarumo principą. Devyniasdešimtųjų pradžioje Delors`as paskambino man ir pakvietė susitikti Briuselyje. Jis mane pasikvietė, nes norėjo geriau suprasti, kaip kuriant Europos Sąjungą būtų galima pritaikyti subsidiarumo principą. Nuvykau, susitikau su juo ir mėginau paaiškinti šio principo reikšmę. Per tą laiką su Delors`u ir jo komanda susitikome gal 3 ar 4 kartus. Po mėnesio aš aiškiai supratau, kuo viskas baigsis. Man tapo akivaizdu, kad subsidiarumo principas bus iškraipytas – vietoj federacijos bus įgyvendinta centralizacija.\n\n– Buvo iškreipta subsidiarumo prasmė?\n\n– Taip. Tuomet pasakiau Delors`ui: namie turiu 6 vaikus ir neturiu laiko žiūrėti, kaip kažkas paima mano principą ir pakeičia jo prasmę. Aš labai aiškiai supratau, kas vyksta – jie nori centralizuotos Europos. Gaila, bet ši jų vizija laimėjo.\n\n– Ir paskutinis klausimas, kurį privalau užduoti. Mano laida yra pavadinta pagal garsiąją filosofės Hannos Arendt knygą „Tarp praeities ir ateities“. Jūs, savo ruožtu, esate 1993 m. Prancūzijoje įkurto Hannos Arendt tyrimų centro steigėja, tad negaliu Jūsų nepaklausti: kuo Jums asmeniškai svarbi ši mąstytoja ir kodėl mes turėtume skaityti jos knygas šiandien?\n\n– Arendt yra svarbi mąstytoja, nes ji buvo pirmoji giliausiu būdu apmąsčiusi totalitarizmo fenomeną. Iki jos totalitarizmas buvo tapatinamas tik su nacizmu, o ji buvo pirmoji, kuri pasakė – totalitarizmas yra ne tik nacizmas, bet ir komunizmas. Tai labai svarbus momentas. Antras dalykas: Arendt atkakliai kovojo prieš manicheizmą. Mes visi gyvename manicheizmo atmosferoje. Manicheistinis mąstymas labai paprastas ir aiškus, viską tarytum sustatantis į vietas: yra geruoliai ir blogiukai.\n\nChantal Delsol / Stop kadras\n\nTuo tarpu Arendt, nuvykusi į Eichmanno teismą Jeruzalėje, ėmė vystyti antimanicheistinį požiūrį. Jai tai daryti buvo labai sunku, nepaisant to, kad panašiai mąstė ir Aleksandras Solženicynas, ir Simone Weil. Visi šie autoriai teigė, kad gėrio ir blogio kova vyksta ne tarp skirtingų grupių, bet kiekviename iš mūsų. Tai antimanicheistinė pozicija. Kai Arendt paskelbė savo Eichmanno interpretaciją, viename iš Prancūzijos žurnalų buvo publikuotas straipsnis skambia antrašte „Hannah Arendt: ar ji yra nacė?“.\n\nMintis čia ta, kad jei tu nesi manicheizmo šalininkas, tuomet esi nacis. Labai svarbu, kad Arendt atvėrė kitokią mąstymo galimybę.\n\n– Šiuo metu Europoje vykstant karui tarp Rusijos ir Ukrainos, ar tarp Rusijos ir Vakarų, regime blogio, absoliutaus blogio sugrįžimą, ypač tokiose vietose kaip Buča, Irpinė, Mariupolis. Regime visus tuos baisius vaizdus, nuotraukas, videoreportažus.\n\n– Nemanau, kad reikėtų kalbėti apie absoliutų blogį. Žemėje absoliutus blogis neegzistuoja. Kaip ir angelai.\n\n– Gerai, gal tuomet kalbėkime apie radikalų blogį. Kaip šio blogio sugrįžimas keičia mūsų moralinę savivoką? Mes esame atpratę nuo tokių vaizdų.\n\n– Tai mus verčia priimti ir pripažinti, kad blogis visada bus žemiškos žmogiškosios tikrovės dalis. Blogis nedings vien todėl, kad mes pastatėme muziejų apie Aušvicą. „Daugiau niekada“ – toks populiarus šūkis visuose Vakaruose. Deja, blogis bus, jis ir toliau bus su mumis. Aušvicas bus ar kas nors panašaus į jį.\n\n– Ar blogis slypi žmogaus prigimtyje?\n\n– Taip. Mums reikia ne šūkauti gatvėje „daugiau niekada“, o vėl brėžti ribas, ir daryti tai su nuolankumu.\n\nVisą laidos įrašą galite išgirsti radiotekoje.",
    "Rusijoje mobilizacija įsibėgėja labai greitai: šaukimus gauna tiesiog gatvėje, dalis atvyksta girti, mušasi tarpusavyje": "Mobilizacija įsibėgėja\n\nJakutijos pietuose praėjusios savaitės pabaigoje vieni pirmųjų Rusijos rezervistų atsisveikina su savo artimaisiais. Vyrai pasakoja, kad viskas vyksta labai greitai – ryte gavo šaukimą, popiet prisistatė ir sužinojo, kad išvyksta nedelsiant.\n\nStudento Dmitrijaus reakcija buvo tokia – „na, puiku“. Jo net nespės išlydėti mama.\n\n„Ji tikrai šokiruota, dabar baigia darbą, nežinau, ar ateis, ar ne. Tik tėvas galėjo ateiti“, – pasakojo vaikinas.\n\nGalbūt dabar kai kurie praregės dėl Vladimiro Putino pažadų.\n\n„Prezidento dekrete buvo pasakyta, kad studentai nebus šaukiami. Ir tada taip atsitiko, jie jį pašaukė be jokio paaiškinimo, tai nėra teisinga“, – kalbėjo į kariuomenę pašaukto studento tėvas.\n\n© Stopkadras\n\nJakucko rezervistai irgi pasakoja, kad karas ištiko netikėtai.\n\n„Ėjau su dukra į darželį ir man gatvėje šaukimą įteikė. Atėjau čia iš karto – man viskas gerai, esu ramus. Tikiuosi, kad ilgai neužtruksiu“, – aiškino Pavelas.\n\nBet prieš pasiekiant karinį konfliktą Ukrainoje, reikia išspręsti buitinius konfliktus tarpusavyje. Rusijos gynėjai negali į realybę žiūrėti blaivūs, atvyksta girti, mušasi tarpusavyje.\n\nRezervistai patyrė ir pirmuosius nuostolius, dar net neišvažiavę iš savo miestų. Vieną insultas ištiko dar autobuse, nepasiekusį karo fronto.\n\nĮ pagalbą skuba Vokietija\n\nMobilizacijos nenorintiems rusams į pagalbą skuba Vokietija. Šalies vidaus reikalų ministrė Nancy Faeser pareiškė, kad „dezertyrai, kuriems gresia rimtos represijos, gali gauti tarptautinę apsaugą Vokietijoje“.\n\nVokietijos teisingumo ministras Marco Buschmann dar pridėjo, kad „Vokietijoje yra laukiami visi, kurie nekenčia V. Putino kelio ir myli liberalią demokratiją“.\n\n„Vokietija, ar kitos šalys, taip, jos galbūt turi seną ir kitokią politiką. Bet ji nevisada, mano galva, pasiteisina“, – LNK sakė krašto apsaugos ministras Arvydas Anušauskas.\n\nKrašto apsaugos ministras A. Anušauskas sako, kad reikia suprasti, kad nuo dalinės mobilizacijos bėga putinistai – žmonės, kurie pusę metų puikiai jautėsi prie televizoriaus, žiūrėdami į žudomus ukrainiečius.\n\n„Tai jeigu jie nori užsiauginti dar putinistų sluoksnių pas save, tai tą gali padaryti labai greitai“, – sakė A. Anušauskas.\n\nLietuva pozicijos nekeičia\n\nBet padėti dezertyrams nori ir Briuselis. Europos Komisija (EK) pareiškė, kad jiems galima prašytis prieglobsčio. Tai irgi prieštarauja tam, ką paskelbė Baltijos šalys, panašu, kad prie to jungsis ir Suomija – kad šaukimas į kariuomenę nėra pagrindas prieglobsčiui čia gauti.\n\n„Tai niekaip nekeičia mūsų pozicijų. Sienų kontrolė yra kiekvienos šalies reikalas. ES gali talkinti kokiomis nors techninėmis priemonėmis, bet ne daugiau“, – LNK sakė krašto apsaugos ministras A. Anušauskas.\n\nLietuvos valdžia akcentuoja, kad tai būtų nacionalinio saugumo problema.\n\n„Jeigu tai bus antplūdis, tai mes neturime jokių galimybių suvaldyti rizikas. Dar turėkime galvoje, kad ant Rusijos sienos iš jų pusės stovi FSB“, – teigė Seimo Nacionalinio saugumo ir gynybos komiteto (NSGK) pirmininkas Laurynas Kasčiūnas.\n\n© Stopkadras\n\nZelenskis: dabar laikas rinktis\n\nUkrainos prezidentas Volodymyras Zelenskis į rezervistus kreipėsi rusiškai. Ir sakė, kad dabar jiems laikas rinktis – mirti ar gyventi.\n\n„55 tūkst. rusų karių jau žuvo per pusę karo metų. Dar dešimtys tūkstančių sužeistųjų. Norite daugiau? Ne? Tada protestuokite, priešinkitės, bėkite, arba pasiduokite Ukrainai, kad liktumėte gyvi“, – sakė Ukrainos vadovas.\n\nAnot krašto apsaugos ministro A. Anušausko, Rusijos pajėgumai yra tokie dideli, kad net jei daugybė ir pabėgs, bet V. Putinas be karių neliks.\n\n„Ir liks, manau, ta dalis, kurią jis ir suplanavo, kurią naudos kaip patrankų mėsą“, – kalbėjo ministras.\n\nV. Putinui paskelbus apie dalinę mobilizaciją, bilietai į bevizes šalis buvo iššluoti, kainos išaugo, o pasieniuose nutįso mašinų eilės. Bet Kremlius visa tai pavadino melagienomis.\n\nVisą LNK reportažą žiūrėkite čia:",
    "Vokietija nacionalizavo ilgametį „Gazprom“ partnerį „Uniper“": "Thilo Schmuelgeno („Reuters“ / „Scanpix“) nuotr.\n\nVokietijos vyriausybė nacionalizuos didžiausią šalies dujų importuotoją „Uniper“, siekdama išvengti dujų sektoriaus griūties šalyje. Bendrovę įsigijusi Suomijos „Fortum“ už savo dalį gaus 0,5 mlrd. Eur.\n\nVokietijos vyriausybė į „Uniper“ įneš 8 mlrd. Eur kapitalo, trečiadienį pranešė „Uniper“ akcininkė, Suomijos „Fortum“.\n\nBendrovė sukaupė 8,5 mlrd. Eur nuostolį po to, kai Rusija nutraukė dujų tiekimą.\n\n„Uniper“ buvo ilgametis „Gazprom“ partneris ir dujotiekio „Nord Stream 2“ finansuotojas. Įmonės pirmtakė „EON Rhurgas“ taip pat buvo pirmojo „Nord Stream“ dujotiekio dalininkė.\n\nNemokami naujienlaiškiai į savo el. pašto dėžutę: Verslo valdymas\n\nRinkodara\n\nFinansai ir apskaita\n\nRinkos\n\nMano verslas\n\nPrekyba\n\nStatyba ir NT\n\nPramonė\n\nTransportas\n\nTechnologijos\n\nLaisvalaikis\n\nMano pinigai\n\nSvarbiausios dienos naujienos trumpai: Verslo naujienos\n\nVŽ Premium naujienos\n\n\n\n„Atsižvelgdami į dabartines aplinkybes Europos energetikos rinkose ir suprasdami „Uniper“ situacijos sudėtingumą, manome, kas pasitraukimas iš „Uniper“ yra teisingas žingsnis“, – teigia Markus Rauramo, „Fortum“ generalinis direktorius ir prezidentas.\n\nSuomijos valstybės valdomos bendrovės 78% dalis bus išpirkta už maždaug 500 mln. Eur, arba po 1,7 Eur už akciją. 2020 m. „Fortum“ per kelis kartus šias akcijas įsigijo iš viso už 6,5 mlrd. Eur. Po sandorio 98,5% „Uniper“ priklausys Vokietijos vyriausybei.\n\nKaip praneša Suomijos bendrovė, „Fortum“ taip pat atgaus vokiečių bendrovei suteiktą 4 mlrd. Eur paskolą, be to, bus nutraukta suteiktos 4 mlrd. Eur garantijos sutartis.\n\nVokiečių įmonė jau sulaukė eilės kapitalo injekcijų ir avarinių paskolų, tačiau energijos išteklių kainos augo sparčiau.\n\nThilo Schmuelgeno („Reuters“ / „Scanpix“) nuotr.",
    "Vokietija perėmė „Rosneft“ padalinių šalyje kontrolę": "„Rosneft“ patronuojamosioms įmonėms Vokietijoje, kurioms tenka apie 12 proc. šalies naftos perdirbimo pajėgumų, buvo perduotos Vokietijos federalinės tinklų agentūros valdymui, sakoma Ekonomikos ministerijos pranešime.\n\nPerdavimas apima bendroves „Rosneft Deutschland GmbH“ (RDG) ir „RN Refining & Marketing GmbH“ (RNRM), taip pat tris naftos perdirbimo gamyklas: „PCK Schwedt“, „MiRo“ ir „Bayernoil“.\n\nYpač daug nuogąstavimų kilo dėl „PCK Schwedt“, kuri yra įsikūrusi netoli Lenkijos sienos ir tiekia apie 90 proc. Berlyne ir aplinkiniame regione, įskaitant Berlyno-Brandenburgo tarptautinį oro uostą, suvartojamos naftos.\n\nNaftos perdirbimo gamyklų veikla buvo sutrikdyta, nes Vokietijos vyriausybė nusprendė sumažinti rusiškos naftos importą, siekdama visiškai jį sustabdyti iki metų pabaigos.\n\nPerėmusi šių įmonių kontrolę, Vokietijos institucijos galės užtikrinti naftos perdirbimą naudojant iš kitų šalių gautą žaliavą.",
    "Vokietija siūlo kompromisą dėl ES vizų išdavimo Rusijos piliečiams": "Vokietija antradienį pasiūlė kompromisą pastaruoju metu ES svarstomu klausimu, ar rusų turistams turi būti uždrausta keliauti į bloką.\n\n„Manau, kad Prahoje galime rasti gerą sprendimą“ per antradienį prasidėsiantį dviejų dienų trukmės ES užsienio reikalų ministrų susitikimą, sakė Vokietijos diplomatijos vadovė Annalena Baerbock.\n\nA. Baerbock per Vokietijos vyriausybės išvažiuojamąjį posėdį netoli Berlyno pranešė, kad siūlys atsisakyti greitųjų ir daugkartinių vizų, bet paragins visiškai nedrausti įvažiuoti turistams iš Rusijos.\n\nSiūlymas uždrausti rusų turistams atvykti į Europą suskaldė ES valstybes: dalis jų šią idėją uoliai palaiko, o kitos jai nepritaria, baimindamosi, kad bus užvertos durys iš tėvynės bėgantiems rusų disidentams.\n\nRusijos turistai; rusiškas pasas, viza / Shutterstock nuotr.\n\nEuropos Sąjunga jau paskelbė Maskvai virtinę sankcijų, reaguodama į vasario 24 dieną prasidėjusį Rusijos karinį puolimą prieš Ukrainą.\n\nViena iš šių priemonių buvo atšaukta supaprastinta vizų išdavimo tvarka Rusijos oficialioms delegacijoms ir verslo atstovams. Tačiau trumpų kelionių išvykstantys svečiai vis dar įleidžiami į bloką.\n\nNors Ukraina ir kai kurie jos artimi sąjungininkai ragina visiškai uždrausti rusų turistams atvykti į ES, spėjama, kad Bendrija apsiribos labiau simbolišku žingsniu – nutrauks susitarimą, supaprastinantį vizų režimą.\n\nPasak A. Baerbock, ES turės subalansuoti skirtingus savo narių interesus – įskaitant rusakalbių mažumas turinčių Baltijos šalių ir narių, kur turistiniais tikslais lankosi daug „Rusijos piliečių, kurie yra labai, labai artimi Rusijos režimui“, interesus.\n\nAnnalena Baerbock / AP nuotr.\n\nVokietijos diplomatijos vadovė paragino savo kolegas paremti ribotą priemonę, kuri leistų „persekiojamiems“ asmenims greitai išvykti iš Rusijos. Ministrė pabrėžė, kad kad tokie prašytojai neturėtų būti „baudžiami“.\n\nPasak, jos ši priemonė būtų taikytina net tik garsiems disidentams, bet ir „studentams, turintiems drąsos savo universitete gauti informacijos iš kitur“.\n\nA. Baerbock nurodė, kad Berlyno siūlymas yra „beveik per vidurį – tarp pareiškimų, kad vizų apskritai nebeturėtų būti, ir teiginių, kad neturime nukrypti nuo mūsų dabartinio kurso“.",
    "„Pasmerkta vadovauti“ – Vokietija ir jos kancleris neranda sau vietos Europoje": "Vasario 27 dieną sakytoje kalboje O.Scholzas pranešė apie „Zeitenwende“, arba lūžio tašką, ir paskelbė apie Vokietijos planus prisiimti ambicingesnį vaidmenį karinėje gynyboje, reaguojant į pirmą sausumos invaziją į Europą nuo Antrojo pasaulinio karo laikų.\n\nTokia žinia buvo lyg griaustinis iš giedro dangaus ne tik vokiečiams. Visa Europa taip pat sukluso, išgirdusi kanclerio pareiškimus.\n\nŠią savaitę O.Scholzas vėl bandė nustebinti klausytojus Prahoje, sakydamas, kaip jis tikėjosi, Europos Sąjungai svarbią kalbą. Deja, plačiausiai nuvilnijusi reakcija buvo nuobodulys.\n\n„Tai buvo valandos trukmės paskaita“, – skundėsi vienas vokiečių laikraštis. „Sekmadienio pamokslas“, – rašė kitas.\n\nVokietijos leidinyje „Süddeutsche Zeitung“ didžiausias komplimentas, kokį pavyko išspausti vienam apžvalgininkui, buvo toks, kad kalba „nebuvo neįdomi“.\n\nNet pats Čekijos ministras pirmininkas prisipažino nesiklausęs, nors tvirtino, kad taip nutiko dėl techninių sunkumų.\n\nO.Scholzo bandymo išdėstyti didžiulę viziją žlugimas iliustruoja platesnio masto jo – ir Vokietijos – nesugebėjimą užpildyti lyderystės vakuumo žemyne, kuris trokšta lyderystės po Rusijos agresijos ir kanclerio pirmtakės Angelos Merkel, daugiau nei dešimtmetį vienijusios bloką, pasitraukimo.",
    "Vokietija atidavė duoklę savo legendai: „Dabar jau tikrai išėjau į pensiją“": "Kelno „Lanxess“ arenoje prieš Vokietijos ir Prancūzijos mačą surengta graži ceremonija, per kurią atiduota duoklė Vokietijos krepšinio simboliui Dirkui Nowitzki.\n\nVokietijos krepšinio federacija nusprendė „išleisti į pensiją“ Dirko dėvėtą 14-ąjį numerį – šio skaičiaus nacionalinėje vokiečių komandoje nebegalės naudoti niekas.\n\nBalti D.Nowitzki marškinėliai kilo į Kelno arenos palubes, o pats legendinis vokiečių aukštaūgis su šypsena akimis lydėjo šį procesą.\n\nJis tapo pirmuoju krepšininku, kurio rinktinėje dėvėtas numeris nebegalės būti naudojamas.\n\nDar prieš mažiau nei dešimtmetį tokia galimybė nebuvo įmanoma, nes FIBA taisyklės nurodė, kad rinktinėse žaidėjai privalo žaisti nuo ketvirto iki penkiolikto numeriais pažymėtais marškinėliais.\n\nDabar tokios taisyklės nebėra, o tuo pasinaudojusi Vokietijos krepšinio federacija surengė ypatingą šventę net 153 rungtynėse savo šalies užrašą ant krūtinės dėvėjusiam D.Nowitzki.\n\n„Tai pirmą kartą gali nutikti FIBA krepšinyje. Esu labai dėkingas už šį pagerbimą“, – sakė Dirkas, mojuodamas sklidinai užpildytoms 19,5 tūkst. vietų turinčioms tribūnoms.\n\nŽygimanto Gedvilos / BNS nuotr./Dirkas Nowitzki\n\nNet 18 metų nacionalinėje komandoje žaidęs Dirkas atnešė Vokietijai du medalius ir keliolika nepakartojamų turnyrų.\n\nJis debiutavo nacionalinėje komandoje 1997-aisiais, būdamas vos 19-os, o jau po kelerių metų pražydo kaip vienas sunkiausiai sustabdomų krepšininkų rinktinių turnyruose.\n\nNepriekaištingos metimo technikos savininkas su ryškiai talentu jam nusileidusiais komandos draugais laimėjo 2002 m. pasaulio pirmenybių bronzą, o 2005 m. sukūrė sensacingą istoriją, kai žengė iki Europos čempionato finalo ir tik jame suklupo prieš Graikiją.\n\n„Reuters“/„Scanpix“ nuotr./Dirkas Nowitzkis\n\nD.Nowitzki tiek 2002, tiek 2005 metais išrinktas naudingiausiu čempionatų žaidėju, o 2001, 2005 ir 2007 metais buvo rezultatyviausias Europos pirmenybėse ir pateko į simbolinę turnyro komandą.\n\n2006 metais Dirkas sumetė net 47 taškus į Angolos krepšį pasaulio čempionate, pagerindamas karjeros rekordą rinktinėje, o 2008 metais vienintelį kartą atstovavo savo šaliai olimpinėse žaidynėse Pekine.\n\n2011 m. D.Nowitzki dalyvavo ir Lietuvoje vykusiame Europos čempionate.\n\nFIBA/Liusjeno Kulnio nuotr. /Dirkas Nowitzki sveikina Rimantą Kaukėną.\n\nPaskutinį kartą D.Nowitzki rinktinėje žaidė, kai turnyras taip pat vyko jo šalyje – 2015 metais Europos čempionato viena iš grupių buvo žaidžiama Berlyne. Visgi tuomet į mirtininkų grupę patekusiems vokiečiams nuversti kalnų nepavyko – jie tarp šešių komandų liko penkti ir į kitą etapą, vykusį Prancūzijoje, nepateko.\n\n„Man didžiulė garbė. Man visada patiko žaisti rinktinėje ir aš visada atidaviau jai viską, ką galėjau“, – kalbėjo D.Nowitzki.\n\nNetrukus jis kreipėsi ir į ypatingą svečią Kelne – pasveikinti savo gero bičiulio atvyko „Dallas Mavericks“, klubo, kuriame vokietis žaidė visą karjerą, savininkas Markas Cubanas.\n\nŽygimanto Gedvilos / BNS nuotr./Markas Cubanas\n\n„Ačiū Markai, kad atvykai tokį ilgą kelią. Tu visada mane rėmei, leidai vasaromis vykti į rinktinę. Žinojai, kaip man tai svarbu. Labai už viską tau dėkoju“, – dėkojo D.Nowitzki.\n\nGreta M.Cubano per Dirko pagerbimą įsitaisė ir dabartinis „Mavericks“ vyr. treneris bei buvęs D.Nowitzki komandos draugas Jasonas Kiddas, taip pat ir kitas geras vokiečio bičiulis Michaelas Finley bei dabartinė „Mavs“ žvaigždė Luka Dončičius.\n\nŽygimanto Gedvilos / BNS nuotr./Jasonas Kiddas, Luka Dončičius\n\n„Ko gero, mano pensija prasideda dabar“, – prajuokino jam „MVP, MVP“ skandavusius sirgalius Vokietijos legenda, o netrukus užvedė tautiečius kovai prieš Prancūziją pirmajame Europos čempionato mače.\n\n„Pirmyn, Vokietija!“ – sušuko Dirkas.",
    "Vokietija sparčiau nei planavo pildo dujų saugyklas": "Pasak jo, nepaisant smarkiai sunykusio dujų tiekimo iš Rusijos, saugyklos šiuo metu užpildytos daugiau kaip 82 proc., o tikslas spaliui pasiekti užpildymą 85 proc. veikiausiai bus įgyvendintas jau rugsėjį.\n\n„Gamtinių dujų saugyklos pildosi sparčiau nei buvo numatyta“, – sekmadienį leidiniui „Der Spiegel“ pabrėžė R.Habeckas.\n\nEuropos Sąjungos direktyva numato, kad Vokietija iki spalio 1-osios privalo užpildyti dujų saugyklas ne mažiau kaip 85 proc., o iki lapkričio pradžios – ne mažiau kaip 95 procentais. Rugpjūčio viduryje šis rodiklis šiek tiek viršijo 75 procentus.\n\nGamtinių dujų saugyklos kompensuoja suvartojimo svyravimus ir veikia kaip buferis rinkoje. Apie užpildymo lygį pranešama su tam tikru uždelsimu. Vokietijos dujų ir vandenilio saugyklų operatorių asociacijos (INES) duomenimis, saugyklos sparčiau pildosi vasarą dėl sumažėjusio vartojimo bei išaugusio tiekimo iš Šiaurės Vakarų Europos.\n\nDėl karo Ukrainoje ir Rusijai taikomų Vakarų sankcijų „Gazprom“ drastiškai sumažino dujų eksportą į Europą. Rusiškų teikimas vamzdynu per Baltijos jūrą iki Vokietiją „Nord Stream“ nuo liepos 27-osios sumenko iki 20 proc. pajėgumų, o rugpjūčio 19-ąją „Gazprom“ paskelbė, kad nuo rugpjūčio 31-osios iki rugsėjo 2 d. išvis sustabdys šį dujotiekį neva „techniniam aptarnavimui“.\n\nEuropos Sąjunga, kovodama su energetikos krize, ne tik siekia kuo pilniau užpildyti dujų saugyklas. Rugpjūčio 9-ąją įsigaliojo nepaprastosios padėties planas, kuriuo siekiama mažinti gamtinių dujų suvartojimą. Jame numatyta, kad visos ES šalys iki kitų metų savanoriškai 15 proc. sumažins dujų suvartojimą, palyginti su vidutiniu šiuo laikotarpiu per pastaruosius penkerius metus.",
    "Vokietijos energetikos įmonės prašo dešimčių milijardų eurų krizei išgyventi": "Vokietijos dujų tiekėjos VNG būstinė Leipcige. Jano Woitaso (ZUMA/„Scanpix“) nuotr.\n\nVokietijos energetikos įmonėms reikia dešimčių milijardų eurų, kad galėtų susidoroti su energijos kainų šuoliu, ketvirtadienį pranešė sektoriaus asociacija VKU.\n\n„Mums reikia likvidumo paslaugoms teikti, už kurį būtų galima pirkti dujas už kainas, pasidariusias 10 kartų didesnėmis nei anksčiau“, – naujienų agentūrai AFP teigė VKU atstovas.\n\n„Kalbame apie sumą, siekiančią dešimtis milijardų“, – teigė jis ir pridūrė, kad tebevyksta derybos su vyriausybe, siekiant susitarti dėl susidariusios spragos užpildymo.\n\nRusijos karas Ukrainoje sukėlė krizę Europos energijos rinkose, padidino spaudimą tiekėjams ir sustiprino baimę dėl galimo energijos trūkumo žiemą.\n\nNemokami naujienlaiškiai į savo el. pašto dėžutę: Verslo valdymas\n\nRinkodara\n\nFinansai ir apskaita\n\nRinkos\n\nMano verslas\n\nPrekyba\n\nStatyba ir NT\n\nPramonė\n\nTransportas\n\nTechnologijos\n\nLaisvalaikis\n\nMano pinigai\n\nSvarbiausios dienos naujienos trumpai: Verslo naujienos\n\nVŽ Premium naujienos\n\n\n\nVokietija, kaip didžiausia Europos ekonomika, pasirodė esanti ypač pažeidžiama dėl buvusios didelės priklausomybės nuo Rusijos energijos importo.\n\nSparčiai didėjančios elektros energijos kainos stipriai paveikė šalį, kuri ėmė stiprinti pastangas pereiti prie kitų šaltinių.\n\nSavivaldybių energijos tiekimo paslaugų įmonės negali perkelti didėjančių išlaidų klientams, kurie „tiesiog nepajėgūs sumokėti“ skirtumo, teigė organizacijos atstovas ir pabrėžė, kad federalinei valdžiai būtina įsikišti.\n\nVokietijos kanclerio Olafo Scholzo vyriausybė šią savaitę nacionalizavo energetikos milžinę „Uniper“, kad užkirstų kelią jos žlugimui.\n\nRugsėjo pradžioje Vokietijos vyriausybė pradėjo diskusijas su kita dujų tiekėja VNG dėl galimo gelbėjimo paketo.\n\nNaujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB \"BNS\" sutikimo draudžiama.\n\nVokietijos dujų tiekėjos VNG būstinė Leipcige. Jano Woitaso (ZUMA/„Scanpix“) nuotr.",
    "Vokietijos 9 eurų mėnesinio transporto bilieto eksperimentas: sėkmė turizmui ir klimatui": "Vokietijos vežėjų asociacijos duomenimis, per birželio ir liepos mėnesius buvo parduota beveik 60 mln. bilietų, o akcija tęsiasi iki rugpjūčio pabaigos, tad galutinis skaičius bus dar didesnis.\n\nĮ minėtą skaičių įeina 10 mln. abonentų per mėnesį, kurie automatiškai gavo bilietą, 21 mln. pirktų bilietų birželį ir 17 mln. bilietų liepą.\n\nJungtinės Karalystės kelionių tinklaraštininkas Aleksejus Gaynanovas jau buvo suplanavęs 11 dienų kelionę į Vokietiją, kai buvo paskelbta apie 9 eurų bilietą. Jis buvo nusipirkęs „Interrail“ kortelę, leidžiančią neribotai keliauti traukiniais, tačiau sako, kad 9 eurų bilietas atvėrė likusią tinklo dalį – metro, tramvajus ir autobusus.\n\n„Tai labai palengvino keliavimą ir pašalino bet kokį stresą dėl to, kokį bilietą įsigyti. Taip sutaupėme daug pinigų net per 11 dienų, kurias praleidome šalyje“, – CNN sakė jis.\n\nAkcijos sėkmė – ne tik laimingi klientai. Potsdamo universiteto Ekonominės politikos analizės centro užsakymu vasarą atliktas oro kokybės tyrimas parodė, kad oro kokybės rodiklio duomenys pagerėjo daugiau nei 6 procentais.\n\nTyrimo autorius Niklasas Gohlas CNN sakė, kad šis poveikis buvo „ryškiausias miestų aglomeracijose ir vietovėse, kuriose yra stiprus viešojo transporto tinklas“. Jis teigė, kad tai yra geras ženklas ateičiai.\n\n„Mūsų tyrimas patvirtina, kad tokia viešojo transporto subsidija kaip 9 eurų bilietas bent jau trumpuoju laikotarpiu gali paskatinti naudoti tvaresnes transporto priemones ir sumažinti oro taršą“, – sakė jis.\n\nNuo rugsėjo iki metų pabaigos didžioji dalis Ispanijos regioninių traukinių bus visiškai nemokami.\n\nProjektas baigiasi rugpjūčio pabaigoje, tačiau jis paskatino judėjimą įperkamesnio ir ekologiškesnio viešojo transporto link. Nuo rugsėjo iki metų pabaigos didžioji dalis Ispanijos regioninių traukinių bus visiškai nemokami.\n\nVokietija, kuri, kaip prognozuojama, per mėnesį parduos 30 mln. bilietų, dabar svarsto galimybę nustatyti 69 eurų bilieto kainą mėnesiui.\n\nĮgauna pagreitį\n\nJei mėnesinis bilietas kainuotų 69 eurus, per metus visas viešasis transportas šalyje atsieitų vos 824 eurus, t. y. mažiau nei Austrijoje galiojantis 1 095 eurų metinis „Klimato bilietas“, leidžiantis važiuoti viešuoju transportu visus metus.\n\n123RF.com nuotr./Kelionė traukiniu\n\nVokietijos vežėjų asociacijos generalinis direktorius Oliveris Wolffas sako, kad 9 eurų bilieto sėkmė „sukūrė situaciją, kurios nebegalime pakeisti“.\n\nPareiškime jis rašė, kad nuo pat pradžių buvo nuspręsta, kad 9 eurų kaina bus prieinama tik tris mėnesius, ir pasiūlė įvesti naują mėnesinį bilietą už 69 eurus.\n\n„Vyriausybės užsakytas rinkos tyrimas ir kitos išvados leidžia susidaryti aiškų vaizdą apie visos šalies viešojo transporto klimato bilieto, kaip susisiekimo sprendimo, galimybes ir ribotumą“, – sakė jis.\n\nVokietijos skaitmeninės ir transporto ministerijos atstovas spaudai CNN sakė, kad šis bilietas yra „pagalbos priemonė“, skirta kovoti su energijos ir degalų kainų augimu.\n\n„Koalicija turi nuspręsti, kokiu mastu tokios lengvatinės priemonės dabar bus tęsiamos. Finansavimo klausimas bus labai svarbus“, – sakė jie.\n\n123rf.com nuotr./Kelionė traukiniu\n\nJie pridūrė, kad 2021 m. gruodį pradėjęs eiti pareigas federalinis skaitmeninių technologijų ir transporto ministras Volkeris Wissingas įsteigė darbo grupę, kuri „kartu parengs plėtros ir modernizavimo paktą, kuris bus svarstomas rudenį vyksiančioje transporto ministrų konferencijoje“.\n\n„Tai suteikia mums galimybę padaryti viešąjį transportą daug patogesnį ir patrauklesnį visiems piliečiams“, – sakė jie.\n\nOro taršos dokumento autorius N.Gohlas sako, kad ilgainiui reikės apskaičiuoti subsidijų dydį.\n\nPilni traukiniai, bet mažiau turistų\n\n9 eurų bilietas atnešė ne vien džiaugsmą. Keliautojai skundėsi dėl perpildytų traukinių piko metu.\n\n„Transporto tinklas nesugebėjo patenkinti paklausos ir taip įtemptu vasaros laikotarpiu, – sako kelionių tinklaraštininkas A.Gaynanovas. – Visi traukinai, kuriais važiavome, buvo gana pilni, tačiau traukiniai, keliaujantys į populiarias vienos dienos kelionių vietoves, buvo beveik visiškai užpildyti, be laisvų vietų.\n\nĮ vieną traukinį tiesiog negalėjome įlipti – tai buvo traukinys, kurio pirmieji keturi vagonai važiuoja į vieną vietą, o paskutiniai keturi – į kitą. Turėjome įlipti į vagoną, kuris dar nebuvo pilnas, ir dėl to pakeisti kelionės tikslą.\n\nDaugybė paslaugų visame transporto tinkle vėlavo dėl darbuotojų trūkumo. Mano manymu, sprendimas geras, bet galbūt ne judriais vasaros mėnesiais.“\n\nVokietijos federalinės statistikos tarnybos „Destatis“ rugpjūčio mėnesį paskelbti duomenys rodo, kad 2022 m. birželio mėn., palyginti su praėjusiais metais, nakvynių užsakymų Vokietijoje padaugėjo 60 proc. Tačiau šis skaičius apima vietinius turistus – užsienio lankytojų analizė bus pateikta tik gruodžio mėnesį, o užsieniečiams skirtos užsakymų svetainės pasakoja šiek tiek kitokią istoriją. Kelionių į Vokietiją tiek Lastminute.com, tiek Vokietijoje besispecializuojančioje svetainėje „Enchanting Travels“ šią vasarą, palyginti su 2019 m., sumažėjo 25 proc.\n\n„Nors vis dar jaučiamas COVID-19 poveikis, paklausa tikrai didėja“, – sakė „Enchanting Travels“ generalinis direktorius Parikqw Laxminarayanqw, kuris prognozuoja, kad 2023 m. skaičiai bus „tokie pat arba didesni“ nei 2019 m.\n\n„Nors tokios priemonės kaip 9 eurų bilietas neabejotinai lėmė vidaus kelionių Vokietijoje padidėjimą, tai neturėjo įtakos mūsų verslui. Pigus viešojo transporto bilietas gali būti puikus vietiniams gyventojams, tačiau tai nėra pardavimo argumentas JAV svečiui, perkančiam individualiai pritaikytą kelionę į Europą“, – sakė jis.\n\nVokietijos vežėjų asociacijos generalinis direktorius O.Wolffas sako, kad ir iš kur atvyko papildomų lankytojų, kainos padidinimas iki 69 eurų yra aukso viduriukas – pakankamai prieinamas, kad įtikintų vairuotojus išlipti iš automobilių, bet ne toks pigus, kad milijonai atsitiktinių žmonių užkimštų traukinius skubiais reisais. Pasak jo, ši sistema atsieitų apie 2 mlrd. eurų.\n\nIr nors jis tikėjosi, kad naujoji sistema galėtų būti įdiegta rugsėjo 1 d., kai baigsis dabartinės sistemos galiojimas, kol kas nieko nepaskelbta, o Vokietijos vežėjų asociacijos atstovas spaudai sakė, kad nebėra laiko įdiegti naują bilietą iki rugsėjo.\n\nRugpjūčio 2 d. vyriausybė paragino teikti pasiūlymus, kaip labiau sujungti vietinį transportą. O likus savaitei iki 9 eurų bilieto galiojimo pabaigos, paskelbta apie naujus aplinkai draugiškus traukinius, varomus vandeniliu, kurie važinės 60 km ilgio maršrutu Žemutinėje Saksonijoje.\n\nTad ar Vokietija prisijungs prie Austrijos ir įves „Klimato bilietą“? Kol kas nėra jokio patvirtinimo.\n\nTačiau klimato krizei vis labiau įsibėgėjant, o šią vasarą išdžiūvus Europos upėms, 9 eurų bilieto sėkmė šį rudenį neabejotinai bus politikų dėmesio centre.",
    "Vokietijoje gyvenanti Jurga Klimaitė-Riebling atvira: čia nėra grožio ir jaunystės kulto, vokietės vyrų nesivaiko, greičiau – atvirkščiai": "Daugiau nei 25 metus Lietuvos pramogų versle besisukanti žinoma scenaristė, gausybę šalies garsenybių pažįstanti ir didžiausius renginius organizuojanti dviejų dukrų mama, vokiečio Dirko Rieblingo žmona Jurga sugeba viskam diriguoti, gyvendama Vokietijoje. Nors tai nėra jos svajonių šalis, o pasakų miestu vadina savo gimtąjį Vilnių, šįkart su Jurga kalbamės būtent apie Vokietijos subtilybes, kaip ji mato šią šalį, kokie yra tikrieji vokiečiai, koks jų gyvenimo būdas, kaip auklėjami vaikai, kaip verda vietinis šou verslas, ką vokiečiai kalba apie mus ir ko gali iš mūsų, lietuvių, pasimokyti.\n\nJurga, kiek jau laiko gyveni Vokietijoje?\n\nĮ Vokietiją reguliariai pradėjau skraidyti prieš 20 metų. Sunku atsakyti, kada čia esančius namus ėmiau laikyti savais. Bet sėsliau Šiaurės Reino Vestfalijoje apsigyvenau, kai vaikai pradėjo lankyti darželį. O iš vokiško darželio keliai veda į vokišką mokyklą. Taip visiškai savaime, natūraliai, tapo aišku, kur gyvens mūsų šeima. Ir visgi nededame taško: gali būti, kad vieną dieną išsikraustysime gyventi į Maljorką.\n\nJeigu vyras nebūtų vokietis, galėtumei čia gyventi?\n\nVokietija niekada nebuvo sąraše tų šalių, kuriose norėčiau gyventi. Italija, Ispanija – kas kita, tuos kraštus romantizavau. Dabar nebežinau, kokiomis akimis būčiau pamačiusi Vokietiją, jei jos nebūtų įsimylėjusios vokiečio. Jis apvertė aukštyn kojomis viską.\n\nKokią prisimeni save ir jus abu prieš tuos 20 metų, kai tik susipažinote?\n\nPrisimindama mūsų pradžią su šypsena žvelgiu į tą laukinę Jurgą, kuri staiga atsidūrė Vakarų Vokietijoje, – tuo metu stipriai labiau prakutusioje nei gimtoji Lietuvėlė.\n\nJurga Klimaitė - Riebling su vyru Dirku, nuotr. iš asmeninio archyvo\n\nVyras mane vedėsi apsipirkti, be progų dovanojo gana brangias dovanas, o aš vis kartojau: „Ačiū, nereikia, turiu.“ Man atrodė, kad aukštakulnių pakanka vienų, žiemai reikia funkcionalaus šilto palto, o kvepalų galima tikėtis iš vaikino nebent per gimtadienį.\n\nKai vokietės merginos užsisakinėdavo brangių kokteilių, aš rinkausi alų. Iš valgiaraščio užsisakydavau gerai žinomus paprastus patiekalus, kad neapsikvailinčiau. Su vaikišku naivumu žavėjausi visomis mūsų kelionėmis, nes iki pažinties su Dirku išvis neskraidžiau lėktuvais.\n\nJurga Klimaitė - Riebling, nuotr. iš asmeninio archyvo\n\nVisgi tai nebuvo Pelenės istorija: tuo metu jau dirbau žiniasklaidoje, televizijoje, sukausi Lietuvos pramogų versle. Buvau linksma, mokanti daryti staigmenas, visada randanti išeitį, pažinojau daugybę įdomių žmonių, ir Dirkui su manimi buvo įdomu – kažkoks retas egzempliorius, „ufonautė“.\n\nEsu vilnietė, didmiesčio vaikas. Domėjausi viskuo, kas vyko sostinėje, gyvenau intensyviai, nenuobodžiai. Kai Dirkas atskrisdavo į Lietuvą, savaitė tapdavo vienu nesibaigiančiu vakarėliu, kuriame turėjai galimybę spausti ranką prezidentui, filmuotis televizijos projektuose, gerti vyną su pasaulyje pripažintais menininkais ar su rūbais šokti į baseiną ir ištraukti iš ten galvą susitrenkusį žinomą didžėjų, kol šis nepriburbuliavo.\n\nJurga Klimaitė - Riebling su vyru Dirku, nuotr. iš asmeninio archyvo\n\nAš buvau Dirko nuotykis gerąja šio žodžio prasme. Įsimylėję iš trečio žvilgsnio, mes vienas kitą lukštenome, pažindinome su savais gyvenimais, žmonėmis iš tų gyvenimų. Ir turbūt labiau telkėme dėmesį į tai, kas sieja, kas traukia, o ne tai, kas skiria.\n\nTurėdama šitiek pažįstamų, draugų, bičiulių lietuvaičių, vyrą pasirinkai vokietį. Negaliu nepaklausti, kodėl būtent jis?\n\nKo gero, meilė nesirenka tautybės. Be to, mes nesame iš kardinaliai skirtingų pasaulių – man neteko keisti tikėjimo, aš neištekėjau į Indiją ar Arabų šalis. Gal santykių pradžioje net šiek tiek gelbėjo, kad buvau lietuvė, o Dirkas – vokietis. Norėdami kokybiškai, aistringai susibarti, aiškintis, kas, kaip ir kodėl, būtume pritrūkę anglų kalbos žodžių. Iki šiol kalbamės angliškai, tiksliau, savitu trijų kalbų mišiniu. Anksčiau, būdavo, įsijaučiame, užkaista smegenys, pradeda stigti ne paviršutiniško, o šimtu procentų tikslaus žodyno jausmams išlieti, ir numoji, sustabdai. Neturėjome labai didelių skandalų.\n\nJurga Klimaitė - Riebling su vyru Dirku, nuotr. iš asmeninio archyvo\n\nKita vertus, už tai galiu padėkoti Dirkui – jis nėra karštakošis, nėra aklai pavydus, nekelia ultimatumų. Jo laisva siela, platūs horizontai, jis nelinkęs uždaryti partnerės tarp keturių sienų. Netgi, atvirkščiai – nežinotų, ką daryti su žmogumi, kuris niekur iš savo mažos dėžutės neišlenda.\n\nPrisimenant pačią pradžią, buvo dalykų, kurie Dirkui atrodė neįprasti, nematyti: itin sūrus lietuviškas mineralinis vanduo, lauko tualetai Lietuvos kaimuose, vyrų įprotis gerti degtinę iš vienos taurelės, ją perduodant ratu... Bet jis elgėsi mandagiai ir nė karto nieko neatsisakė. [Juokiasi.]\n\nKaip manai, kiek su Dirku esate panašūs ir kiek – skirtingi?\n\nSakyčiau, mes ir skirtingi, ir panašūs po lygiai. Aš – spontaniškesnė. Dirkas labiau linkęs devynis kartus pamatuoti. Prieš bet kokį rimtesnį pirkinį jam reikia bent nakties, kad apgalvotų. Aš nueičiau ir nusipirkčiau. Arba pasigaminčiau pati. [Juokiasi.]\n\nJurga Klimaitė - Riebling, nuotr. iš asmeninio archyvo\n\nPasaulis kalba, kad vokiečiai – tvarką mėgstantys žmonės, laikosi žodžio, punktualūs. Jie iš tikrųjų tokie ar tai daugiau mitas?\n\nO! Vokiškas ordnungas tikrai nėra mitas. Žodžio laikymasis – tai jau asmeninė savybė. Bet tvarka, taisyklės, tas neperkalbamas „taip ir ne kitaip“ tikrai lydi kiekviename žingsnyje. Ten niekas niekada su niekuo nebando „tartis“. Net į galvą jiems neateitų siūlyti kyšį gydytojui ar policininkui. Yra sistema, taisyklės ir jokių diskusijų.\n\nPrieš keletą metų skridome į JAV. Per rytines greitkelių spūstis teko brautis link Briuselio (jis – už 200 km). Klaikiai vėlavome, bet tai nebuvo pakankama priežastis mano vyrui pažeisti kelių eismo taisyklių, tarkime, lenkti automobilius dešine juosta. Kai jau atrodė – viskas, išmesime bilietus, šaukiau: „Važiuok kaip lietuvis!“ Ir jis tai darė, pusbalsiu kartodamas sau po nosimi „Scheisse, Scheisse, Scheisse...“ [Vokiškas keiksmažodis, aut. past.] Į lėktuvą spėjome! [Juokiasi.]\n\nArba – per pirmąjį karantiną sudaužiau savo akinius. Vokietijoje juos turėjau vienintelius, o į Lietuvą keliai buvo uždaryti. Prie optikos tiesiog maldavau, kad mane priimtų. Ne, ir taškas! Vokiečiai buvo nepalenkiami: „Užsisakykite vizitą internetu.“ Bet juk negalėjau laukti mėnesio! Susiskambinau su optika Vilniuje – išprašiau, kad man pagamintų naujus akinius pagal pastarąjį kartą užfiksuotus duomenis. Pagamino, atsiuntė.\n\nDirkas Riebling, nuotr. iš asmeninio archyvo\n\nKaip apibūdintumei tipinę moterį vokietę?\n\nNeįmanoma suabsoliutinti, kalbant apie dešimtis milijonų žmonių. Bet jei pasiremtume primityviomis klišėmis, moteris čia – karjeristė, gimdanti daugiausiai vieną vaiką. Ji nėra labai lipšni. Griežta, žemoko balso, linkusi vadovauti, mėgstanti kelnes ir patogius batus, prenumeruojanti žurnalus. Ji nesiekia patikti vyrui, tai vyras turi patikti jai.\n\nNėra grožio ir jaunystės kulto. Netgi, atvirkščiai – vyresnė moteris daug simpatiškesnė, jos šukuosena visuomet tvarkinga, vilki stilingą švarkelį, avi elegantiškus batelius.\n\nYra dar ir kita moteris vokietė, tai – menko išsilavinimo, tinginė, gyvenanti iš pašalpų kaip ir jos tėvai, auginanti keletą vaikų, žargonu vadinama „ALDI mama“. Ji – daug piktesnė, nes iš gyvenimo norėtų daugiau, tik pati nepasiruošusi mainais ką nors gražaus duoti.\n\nO tipinis vokietis?\n\nTipinis vyras vokietis skaičiuoja, pernelyg neišlaidauja (nebent tai – kepsninė). Jis veikiausiai vėlai vedęs, jei išvis vedęs, nes tai – kainuoja, daug keliaujantis ir gal net turintis automobilinį namelį. Jis mėgsta aiškios formos praktiškus ir kokybiškus daiktus, taip pat – alų, futbolą, lenktynes „Formulė 1“ ir filmus suaugusiems.\n\nJurga Klimaitė - Riebling su Jogaila Morkūnu, nuotr. iš asmeninio archyvo\n\nAr vokiečiams svarbus tavo socialinis sluoksnis: iš kokios šeimos kilusi, kur mokeisi, kuo užsiimi ar kokį automobilį vairuoji? Ir ar „kukli“ lietuvaitė galėtų prasimušti į turtingą vokiečių šeimą?\n\nVokietijoje tebėra daug aristokratų šeimų. Karališkoji linija, mėlynasis kraujas, paveldėtos pilys, dvarai ir visa kita. Kita šaka – ypač turtingos šeimos, neretai sujungusios verslus per vaikų santuokas. Ir vieni, ir kiti – sunkiai pasiekiami.\n\nKo gero, lietuvaitei, besitaikančiai pričiupti kokį nors tikrai turtingą vokietį, labiau vertėtų dairytis kriptovaliutų kasėjo nei princo. [Juokiasi.] O ištaigingi automobiliai šiais laikais – labiau Vokietijos turkų, libaniečių žaisliukai. Jų suvokimu, automobilis yra aiškiausias statuso rodiklis. 99 proc. tai turi būti „MercedessBenz“.\n\nKiek vokiečiai mėgsta bendrauti, vaikščioti vieni pas kitus į svečius? Ar gali, tarkime, užsukti pas draugus kavos, važiuodami pro šalį?\n\nNesakyčiau, kad vokiečiai labai bendraujantys ar kad jų durys visada atviros svečiams. Šeimos nariams – taip, bet kad tiesiog lėkdamas pro šalį kas nors užsuktų – retas atvejis. Viskas planuojama net savaitėmis į priekį. Arba yra nusistovėję, tarkim, tradiciniai trečiadieniai, kai kompanija renkasi po darbo į barą. Gimtadieniai taip pat dažniausiai, bent mano bičiulių rate, švenčiami ne namuose, o restoranuose. Namai – itin privati erdvė.\n\nJeigu jau vokiečiai pakvietė į svečius, kaip reiktų elgtis? Galbūt atsinešti pyragą ar nusiauti batus vos užėjus, kaip pas mus priimtina? Ir kada susiprasti, kad vakarėlis jau baigtas?\n\nNiekas su savo puodais čia į svečius nevažiuoja. Taip pat nenusiauna batų. Neabejoju, kad svečias, paprašytas nusiauti, nustebtų. Mes, pakviesti pas draugus be rimtos progos, nusineštume butelį vyno.\n\nO jau kada išeiti po vakarėlio – svečio valia, tačiau mano pažįstami vokiečiai nepiktnaudžiauja svetingumu ir jau prieš vidurnaktį atsisveikina, nebent tai itin artimi draugai.\n\nSunkiai įsivaizduoju situaciją, kad šeimininkai kviestų nakvoti, bet taip pat nepasakytų „eikite jau“. [Juokiasi.] Beje, apie svetingumą – yra ne kartą buvę, kad man, rūkančiai, svečiuose pasiūlė peleninę, net jei tuose namuose nerūkoma. Suprantama, atsisakiau.\n\nJurga Klimaitė - Riebling, nuotr. iš asmeninio archyvo\n\nKokių temų, bendraujant su vokiečiais, geriau neliesti? Religija, politika, vaikų auklėjimas – įprasta. Bet galbūt pastebėjai šioms dienoms aktualių aštresnių temų?\n\nVokiečiai apie savo šalį pasako tiek, kiek nori, – jie neriboja savęs, gali išsijuosę keiksnoti valdžią. Pažįstu dailininką, kuris buvo visiškai apolitiškas 50 savo gyvenimo metų, bet Angelos Merkel [buvusi Vokietijos kanclerė – aut. past.] atidarytos sienos imigrantams jį tiesiog prismeigė – nuo to laiko visuomet susitikę pirmiausia turėdavome išklausyti pasipiktinimo apie tai.\n\nKadangi imigrantai yra tikrai didelė ir opi Vokietijos problema, veikiausiai dėl to ir galėtų išsiskirti nuomonės. Antras slenkstis – vakcinacija. Pastebėjau, kad tie, kurie buvo prieš skiepus, vėliau svarstė, kad gal NATO neturėtų spręsti Ukrainos problemų. Štai šiuo klausimu niekada nenutylėsiu – jei prasideda pokalbiai šia tema ir požiūriai išsiskiria, imu kalbėti pakeltu balsu.\n\nLaimei, mūsų draugų rate visi vienminčiai. Vasarą su vokiečių kompanija leidome atostogas Prancūzijoje. Ir tikrai nebuvo dienos, kad nekalbėtume apie Ukrainą. Mes visi sergame už Ukrainą, aukojame Ukrainai, o kas prieš – tegul eina paskui gerai žinomą laivą.\n\nKas tave pažįsta, žino, kad gamini nuostabiai. Įdomu, kaip prisijaukinai vokiečių virtuvę? Ir kiek patiems vokiečiams svarbi maisto kultūra?\n\nVokiečių virtuvėje daug mėsos ir bulvių – tai man labai tinka ir patinka. Mitas, kad vokiečiai valgo tik dešras su kopūstais ir karkas. Jų bravoruose, žinoma, gausu ir šito, kaip ir kepeninės ar kraujinės dešros. Tačiau kasdieniame racione – gerokai platesnis pasirinkimas. Ir restoranų čia – kokių tik nori pasaulio virtuvių. Diuseldorfe mėgstame nueiti į mongolų restoraną: ten gali rinktis atskirai mėsą (yra daug egzotiškų gyvūnų) ar jūrų gėrybes, garnyrus, padažus, prie akių tau viską iškepa. Dar nė sykio nenuvylė.\n\nJurga Klimaitė - Riebling, nuotr. iš asmeninio archyvo\n\nPer Kūčias ar Kalėdas vokiečiai valgo paukštieną – kalakutą, žąsį, antį. Arba ruošia fondiu. Gali būti ir lašiša. Būtini meduoliai, marcipaniniai pyragai. Per Velykas vokiečiai, kaip ir mes, dažo kiaušinius. Beje, jų, dažytų, parduotuvėse gali nusipirkti kiaurus metus.\n\nMano anyta nuostabiai gamino, kol leido sveikata. Iš jos perėmiau paslaptį: į troškintus kopūstus, be kita ko, reikia įdėti marinuoto ananaso. Skamba kaip nesąmonė, tačiau rezultatas – tobulas. Iš jos išmokau kepti ir bulvių gratiną. Taip pat – gaminti bulvių salotas. Jos kiekviename vokiečių regione ruošiamos skirtingai. Mūsų žemėje egzistuojanti versija yra artimiausia baltajai mišrainei, tik vietoj morkų ir žirnelių įpjaustoma obuolių.\n\nKiek vokiečiai griežti savo vaikams ir ar spaudžia prie mokslų?\n\nIr taip, ir ne. Viena vertus, tebėra svarbu baigti gimnaziją, vėliau – universitetą. Bet gimnazija gali vaiko ir nepriimti, jei pradinės mokyklos pedagogai charakteristikoje bus įrašę „netinkamas“. Kita vertus, ten visiškai nieko gėdingo likti kartoti kurso antrus metus arba pakeisti mokymo įstaigą į mažiau reiklią. Pažįstu vaikiną, kuris buvo paliktas antriems metams. Pernai jis baigė universitetą, įgijo satelitų programavimo specialybę ir šiuo metu užverstas įspūdingais darbo pasiūlymais iš JAV. Taigi, NASA nėra pernelyg didelis iššūkis.\n\nMūsų šeimoje už namų darbus atsakingas tėtis, juk pamokos vyksta vokiečių kalba. Šiuo atveju man pasisekė, džiaugiuosi būdama užsienietė. Nors kartais man vyras primena, kad matematika, menai ir muzika yra tarptautinė kalba, o ir anglų namų darbų tema galėčiau sublizgėti... [Juokiasi.]\n\nJurga Klimaitė - Riebling su šeima, nuotr. iš asmeninio archyvo\n\nKaip manai, ar jūsų dukros Nikita Evangelina Ruth (11) ir Aurelie Paloma Rose (9) būtų kitokios, jei augtų, mokytųsi Lietuvoje?\n\nKartais pagalvoju apie tai, kokie mes visi būtume šiandien, jei prieš 6 metus mergaitėms būtume gavę vietas vaikų darželyje Vilniuje. Faktas, kad mano dukros geriau kalbėtų lietuviškai. Žinau, kas jas mokytų dainavimo, į kokius šokių būrelius eitų. Tačiau vargu ar tai būtų turėję įtakos jų charakteriams. Nikita ir Aurelie – labai skirtingos, bet jos šauniai sutaria tarpusavyje, yra komanda. Pastaruoju metu net užsimanė vienodai rengtis.\n\nJurga Klimaitė - Riebling su šeima, nuotr. iš asmeninio archyvo\n\nO mes su dukromis bendraujame kaip su lygiaverčiais šeimos nariais. Jos visur su mumis keliauja, nėra tokių temų, kurios būtų tabu. Tariamės, rinkdamiesi atostogų apartamentus, skaičiuojame, kiek galime išleisti pirkiniams, mokomės taupyti, kalbamės apie karą.\n\nJos už viską kasdien dėkoja – ir už pietus, ir už sušukuotus plaukus, nors niekuomet nebuvo auklėjamos tuo tetulišku „ką reikia pasakyti? Aaaačiū“. Žinoma, visko būna – kartais susierzinusi išbaru, bet vėliau atsiprašau, paaiškinu, kodėl taip pasielgiau. Jos puikiai jaučia nuotaikas, yra gudrios – žino, kada paploninti liežuvį, labiau pagirti, meiliau pasiglaustyti. Bet mes jų nelepiname. Tai nėra augantys monstrai, už kuriuos tėvai viską padarys ir dar nusilenks. Mylime savo mergaites labiau už viską ir visada padėsime, bet jau dabar matau, kad gyvenime jos neturėtų prapulti [beldžia į medį – aut. past.].\n\nJurga Klimaitė - Riebling su Viktoru Diawara, nuotr. iš asmeninio archyvo\n\nKalbant apie mokyklas, – ar Vokietijoje egzistuoja tėvų komitetai, ar yra pinigų rinkliavų?\n\nTėvų komitetų vengiu iš tolo. Savo veiklumu tikrai galėčiau būti naudinga, bet jau ko ko, o veiklos man nė kiek netrūksta, kaip tik norėtųsi kuo daugiau išpešti laiko šeimai. Laikas – brangiausias mūsų dienų pinigas.\n\nĮ tėvų susirinkimus neretai einame kartu su vyru. Ir pinigų rinkliavų ten būna, tačiau tie pinigai labiau skirti ekskursijoms, teatrams, sportui – užklasinei veiklai. Neteko susimesti tam, kad klasėje būtų pakeisti langai ar perdažytos sienos. Auros mokykloje pastarąjį kartą tėvai rinko pinigus vieno naujo klasioko šeimai: jie atvyko iš Ukrainos kaip stovi, neturėdami nieko.\n\nBeje, Vokietijos mokyklos – lietuviui dar sunkiai suvokiamas kultūrų katilas. Mūsų gimnazistės Nikitos klasėje mokosi vaikai, kurių tėvai – ne tik vokiečiai: dalis jų – iš Argentinos, Italijos, Moldovos, Turkijos, Armėnijos, Vietnamo, Bosnijos, Irako, Lietuvos. Ir tai nėra diplomatų vaikų klasė! Tai – Vokietijos naujoji realybė.\n\nJurga Klimaitė - Riebling su grupe \"The Roop\", nuotr. iš asmeninio archyvo\n\nKaip mergaitėms sekasi augti daugiakultūrėje aplinkoje? Ar pati matai, kad jos auga jau kitokios? Kaip prisitaiko prie skirtingų šalių, mentaliteto?\n\nAš pati nepastebiu, kad jos „kitokios“, tiesiog kartais juokais pasakau „mano importinės mergaitės“. Viskas, ko noriu, – kad jos mylėtų abi savo šalis ir jaustųsi namuose tiek Vokietijoje, tiek Lietuvoje. Kad augtų tolerantiškos, kad norėtų pažinti pasaulį. Kuo daugiau kultūrų pažįsti, kuo daugiau pasaulio pamatai, tuo turtingesnis ir laisvesnis esi. O jei tu – grybas, toliau tvoros nebuvęs, tai ir niršti ant visų, kurių nesupranti.\n\nAr bendrauji su lietuviais Vokietijoje? Kiek pačiai svarbu išlaikyti lietuvybę?\n\nBuvau viename regiono lietuvių susirinkime. Pajutau, kad ten yra žmonių, su kuriais greitai užmegztume ryšį. Tačiau kaip tik megzti, tiesiogine prasme, aš nemoku ir jau turbūt neišmoksiu, o tąkart susirinkime buvo pasiūlymų būtent per tokius užsiėmimus, kaip mezgimas, suvienyti bendruomenę. Manau, tai atgyvenę, bet kas aš tokia, kad ginčyčiausi – tegul mezga! [Juokiasi.]\n\nJurga Klimaitė - Riebling su šeima, nuotr. iš asmeninio archyvo\n\nMano šeima dažnai būna Lietuvoje, tad vaikai tikrai nerizikuoja prarasti ryšio su mamos gimtine. Vykti į Vilnių mums – didžiausia šventė, ir ašaros, kai ta šventė baigiasi. Na, Lietuvoje visada yra ką veikti: renginiai, draugų susitikimai, smagios vakarienės, festivaliai, televizijos, arenų užkulisiai... Aš pati į Vilnių skraidau kas porą savaičių. Vaikai – kai tik nereikia į mokyklą.\n\nJurga Klimaitė - Riebling, nuotr. iš asmeninio archyvo\n\nLietuvoje dirbi rimtose renginių organizatorių komandose, daugybę tų renginių pati režisuoji, rašai scenarijus didiesiems televizijų šou. Įdomu, kaip palygintumei vokiečių šou verslą su lietuvišku? Pavyzdžiui, jų renginių kokybę su mūsiške? Kas iš ko galėtų pasimokyti?\n\nKartais Lietuvos šou verslo koridoriuose mes juokaujame: „Už pinigus bet kas gali, o tu padaryk be pinigų.“ Tai turbūt geriausiai atspindėtų esminį Lietuvos ir Vokietijos didžiųjų renginių, televizinių šou skirtumą: jau ko ko, o pinigų jie turi, todėl viską daro brangiai, plačiu mostu.\n\nJurga Klimaitė - Riebling su Lolita Zero, nuotr. iš asmeninio archyvo\n\nVokietijoje esu ne tik televizijos žiūrovė – teko dirbti su vokiečių televizininkais, iki šiol palaikome ryšius, kartais aš jiems būnu naudinga, kartais – jie man. Žinau vokiečių biudžetus – mes Lietuvoje niekada tokių neturėsime. Ir tą „niekada“ sakau labai užtikrintai, nes per artimiausią tūkstantį metų Lietuvoje negyvens 80 milijonų žmonių, ir mes neturėsime tokio pinigų krepšelio, kokį turi jie. Ir neskraidys į lietuvių pokalbių šou pasaulinio lygio žvaigždės, nes joms neaktualu reklamuoti savo koncertinį turą nykštukinės valstybės auditorijai.\n\nJurga Klimaitė - Riebling, nuotr. iš asmeninio archyvo\n\nKita vertus, kartais pinigai ir lieka tik vėjyje iššaudyti konfeti. Kai Berlyne veržiausi pamatyti vieną didžiausių pramoginių šou, bičiulis choreografas iš Lietuvos perspėjo, kad galiu nusivilti. Sakė: „Žiūri ir matai, kaip ištaškyti pinigai, o šou padaryti vokiečiai juk nemoka.“ Vėliau sėdėdama salėje kartkartėmis šyptelėdavau – žinojau, ką jis turi omeny.\n\nBe jokio maivymosi, ranką prie širdies pridėjusi galiu pasakyti, kad Lietuvos muzikos apdovanojimai M.A.M.A gerokai lenkia vokiškus muzikos apdovanojimus. Ir „Eurovizijos“ atrankose jiems yra ko iš mūsų pasimokyti. Beje, neseniai žiūrėjau vokiškai dubliuotą režisieriaus Emilio Vėlyvio kino filmą „Redirected“, – čia visiškai tiktų apibūdinimas „vokiška kokybė“.\n\nJurga Klimaitė - Riebling, nuotr. iš asmeninio archyvo\n\nO kaip šiandien vokiečiai žiūri į mus, lietuvius? Baigėsi tie laikai, kai atrodėme nepatikimi? Kokį klausimą apie Lietuvą dažniausiai girdi?\n\nMane varydavo iš proto klausimas, ar mes, lietuviai, kalbame rusiškai. Laimei, to niekas nebeklausia. Kurioziška, bet Lietuvą geriausiai išreklamavo Lukašenka [Baltarusijos diktatorius – aut. past.], – kai jis viešai aiškino, kad mūsų šalis susidėjusi su Vakarų Europa ir Amerika (o tuo metu Baltarusijos protestus ir kaimyninių valstybių reakciją į tai nuolat rodė per žinias), iškart visa galva pakilome vokiečių akyse. Taip pat ir dabar karo Ukrainoje akivaizdoje visiems aišku, kur ir su kuo yra Lietuva. Tai vertinama. Beje, vokiečiai savo kancleriui yra tokie pat griežti, reiklūs ir kandūs, kai kalbama apie tai, kaip Vokietija galėtų padėti Ukrainai ir kiek realiai padeda.\n\nO ar lietuviai patikimi, priklauso nuo verslo sferos. Galiu pasakyti, kas tikrai deramai reprezentuoja Lietuvą, tai – klasikinės muzikos žvaigždės, menininkai, sportininkai ir tokie politikai, kaip Vytautas Landsbergis, Dalia Grybauskaitė, Gitanas Nausėda, Ingrida Šimonytė.\n\nJurga Klimaitė - Riebling su Martynu Levickiu, nuotr. iš asmeninio archyvo\n\nMes, lietuviai, neretai nesąmoningai lyginamės su kitais, atrodo, kad vis esame nepakankamai geri, nepakankamai kompetentingi, tarsi šiek tiek užribyje, kai sutinkame kitos šalies piliečių. Kaip nustoti save nuvertinti? Ir kaip tau atrodo, kur yra ta mūsų, lietuvių, neginčijama stiprybė, kuri kitoms šalims gali būti pavyzdys?\n\nManau, kad ilgainiui pasaulyje vis mažiau turės įtakos tai, kas esi pagal pasą – švedas, danas, lietuvis. Svarbu, ko būsi vertas. Daugybė mano draugų vaikų mokosi Anglijoje, kiti, baigę studijas, liko Nyderlanduose, dar kiti sėkmingai kuria karjerą Šveicarijoje, Italijoje. Yra daug jaunų ir talentingų lietuvių, jau dabar žinomų ir gerbiamų JAV.\n\nJurga Klimaitė - Riebling \"Sidabrinės gervės\" apdovanojimuose. Nuotr. iš asmeninio archyvo\n\nPrieš 11 metų organizuodami Lietuvos kino apdovanojimus „Sidabrinė gervė“, pusiau juokais susigalvojome akiplėšišką šūkį – „Jei ne lietuviai, nebūtų Holivudo!“ Gal iš pirmo žvilgsnio tai gali pasirodyti lyg koks Napoleono kompleksas, bet mums užteko entuziazmo susukti filmuką apie garsiausius aktorius, režisierius, įtakingiausius prodiuserius, turinčius lietuviškas šaknis, ir jį žiūrint ne vienam sukirbėjo: velnias, nagi tikrai lietuviai Holivude buvo nepamainomi! Aišku, galima sakyti, kad pusė jų – žydai, kad ten tik seneliai kažkur prie Kauno gyveno, o patys „holivudiniai lietuviai“ tų savo šaknų viešai net nemini. Tačiau kilmės faktas lieka faktu.\n\nJurga Klimaitė - Riebling, nuotr. iš asmeninio archyvo\n\nVėliau Los Andžele teko bendrauti su dipukais [pabėgėliai, atvykę čia dėl mūsų šalyje vykusių karo veiksmų – aut. past.], kurie pasakojo, kaip Bushų (buvęs JAV prezidentas George'as W. Bushas – aut. past.) šeima eidavo sekmadieniais į bažnyčią, kur mišias laikydavo lietuvis kunigas. Vardino, kur koks kitas įtakingas lietuvis gyveno, ką naudingo nuveikė. Klausiausi ir atrodė, kad taip net būti negali, viskas lyg išgalvota. Iš kurgi tiek svarbių lietuvių Amerikoje, kai tos Lietuvos pasaulio žemėlapyje veik nematyti?\n\nBet kai susimąstai, tai juk buvo apsiskaitę, išsilavinę, vertybių turėję žmonės, vėliau – jų palikuonys. Kodėl jie negalėjo prasimušti į aukščiausius sluoksnius? Galėjo! Ir apie tai galvodama Lietuva šiandien turi maksimaliai investuoti į švietimą.\n\nJurga Klimaitė - Riebling, nuotr. iš asmeninio archyvo\n\nO aš mielai pasikartosiu – be Lietuvos ne tik Holivudas, bet visas pasaulis būtų kitoks. Visada verta prisiminti, kas iš Sovietų Sąjungos sienos išdaužė pirmąsias plytas. Esame visiškai neįtikėtina, didžiausiose audrose išlikusi tauta, kuri tiesiog neįveikiama, kai susikimba už rankų. Ir liaukimės save menkinti, nes bet kuris psichologas pasakys: kol kartosi sau, kad esi nevykėlis, tol toks ir būsi.",
    "Vokietija palieka dvi AE veikti budėjimo režimu iki 2023 m. pavasario": "Robertas Habeckas, ekonomikos ministras. Kay Nietfeld (AP / „Scanpix“) nuotr.\n\nVokietija pirmadienį pareiškė, kad paliks dvi atomines elektrines (AE) veikti parengties režimu ir pasibaigus 2022 metams.\n\nPo naujo tinklo bandymo, dvi iš trijų likusių elektrinių „prireikus, galės bus įjungtos iki 2023 metų balandžio vidurio“, sakoma Roberto Habecko, ekonomikos ministro, pranešime.\n\nŠiuo žingsniu iš dalies atidedamas Angelos Merkel, buvusios kanclerės, planuotas branduolinės programos atsisakymas.\n\nElektrinės veiks rezerviniu režimu, kad, prireikus, jų gaminamą elektrą būtų galima įtraukti „į elektros tinklą pietų Vokietijoje“, kur atsinaujinančios energijos šaltinių plėtra atsilieka nuo šalies šiaurinės dalies.\n\nNemokami naujienlaiškiai į savo el. pašto dėžutę: Verslo valdymas\n\nRinkodara\n\nFinansai ir apskaita\n\nRinkos\n\nMano verslas\n\nPrekyba\n\nStatyba ir NT\n\nPramonė\n\nTransportas\n\nTechnologijos\n\nLaisvalaikis\n\nMano pinigai\n\nSvarbiausios dienos naujienos trumpai: Verslo naujienos\n\nVŽ Premium naujienos\n\n\n\nPasak R. Habecko, tokia krizė vis dar „labai mažai tikėtina“ ir patikino, kad Vokietija yra užsitikrinusi „labai didelį tiekimo saugumą“.\n\nŽaliųjų partijai atstovaujantis ministras taip pat pabrėžė, kad Vokietija nenukrypsta nuo savo plano atsisakyti branduolinės energijos, o metų pabaigoje visos elektrinės bus atjungtos nuo elektros tinklo.\n\n„Nauji kuro strypai nebus dedami, o po 2023 metų balandžio vidurio bus išjungtas ir rezervinis režimas“, – pažymėjo R. Habeckas.\n\nKovo mėnesį atliktas pradinis testavimas nepalankiausiomis sąlygomis parodė, kad dar neišjungtų branduolinių elektrinių parkas nebuvo reikalingas energetiniam saugumui užtikrinti, todėl buvo padaryta išvada, kad iki metų pabaigos, kaip planuota iš pradžių, elektrinės gali būti palaipsniui išjungtos.\n\nTačiau nuo to laiko elektros rinką sukrėtė Rusijos invazija į Ukrainą, o sąskaitos už elektrą iš dalies išaugo dėl to, kad Maskva sumažino energijos tiekimą Europai.\n\n„Karas ir klimato krizė daro labai konkretų poveikį“, – kalbėjo R. Habeckas, turėdamas omenyje vasaros sausrą, kuri išdžiovino Vokietijos upes ir apsunkino kuro transportavimą.\n\nA. Merkel nusprendė atsisakyti atominės energijos 2011 metais po Fukušimos branduolinės katastrofos Japonijoje.\n\nElektrinių, kurios pagamina 6% šalies elektros energijos, eksploatavimo trukmės pratęsimas sukėlė karštas diskusijas Vokietijoje, kur branduolinė energetika buvo ginčų šaltinis dar prieš A. Merkel sprendimą.\n\nŠis žingsnis yra ypač jautrus R. Habeckui, kurio Žaliųjų partija pasisako už antibranduolinę kryptį.\n\nVisgi Vokietija jau ėmėsi veiksmų, kad artėjant žiemai būtų iš naujo paleistos anglimis kūrenamos jėgainės ir užpildytos dujų saugyklos, siekdama apsisaugoti nuo energijos trūkumo.\n\nPraėjusią savaitę Rusijos energetikos milžinė „Gazprom“ pranešė neketinanti nuo šeštadienio atnaujinti dujų tiekimo „Nord Stream 1“ dujotiekiu, kaip buvo planuota po tris dienas trukusios techninės priežiūros, o dėl tokio žingsnio apkaltino Vakarų sankcijas.\n\nNaujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB \"BNS\" sutikimo draudžiama.\n\nRobertas Habeckas, ekonomikos ministras. Kay Nietfeld (AP / „Scanpix“) nuotr.",
    "Vokietija prieš dvikovą su Lietuva įspūdingu spurtu palaužė bosnius": "Pergalę Europos čempionato rungtynėse iškovojo Vokietijos (2/0) rinktinė, kuri 92:82 (18:20, 24:27, 28:11, 22:24) palaužė Bosniją ir Hercegoviną (1/1).\n\nNugalėtojams 18 taškų įmetė ir 9 rezultatyvius perdavimus atliko Dennisas Schroderis, bet jis realizavo šešis metimus iš 17. Franzas Wagneris taip pat įmetė 18 taškų.\n\nPralaimėjusiems Džananas Musa surinko 30 taškų, jis pataikė 13 metimų iš 17. Jusufas Nurkičius surinko 21 tašką.\n\nPirmoje mačo pusėje vokiečiai atsiliko 11 taškų, tačiau po to vokiečiai dvikovą perlaužė pelnydami 18 taškų iš eilės.\n\nPaskutiniame ketvirtyje Vokietija jau pirmavo 17 taškų, bet dvikovos ramiai pabaigti negalėjo.\n\nBosniai buvo priartėję iki šešių taškų. Galiausiai likus 37 sekundėms tašką padėjo Franzas Wagneris, kuris tritaškiu didino skirtumą 90:80.\n\nSekmadienį Vokietijos rinktinė žais prieš Lietuvos krepšininkus.\n\nVokietija: Dennisas Schroderis (9 rez. perd.) ir Franzas Wagneris po 18, Johannesas Thiemannas 14, Andreasas Obstas 13, Johannesas Voigtmannas 10.\n\nBosnija ir Hercegovina: Džananas Musa 30 (11/13 dvit.), Jusufas Nurkičius 21 (7 atk. kam.), Johnas Robersonas 13.",
    "Vokietija žada siųsti Ukrainai daugiau ginkluotės, bet ne tankus": "Ministrė pranešė, kad Vokietija perduos dvi salvinės artilerijos sistemas MARS II, 200 raketų bei 50 šarvuotų pėstininkų kovos mašinų „Dingo“.\n\nBe to, „visai netrukus“ į Ukrainą iš Graikijos pajudės sovietų gamybos pėstininkų kovos mašinos BMP-1, nes jau beveik pasiektas susitarimas su Vokietija dėl Atėnų rezervų papildymo šiuolaikiškesniais šarvuočiais „Marder“, pažymėjo ministrė.\n\nUkraina ne kartą prašė perduoti vokiečių gamybos šarvuočių „Marder“, taip pat tankų „Leopard“. Tačiau naujausiame Vokietijos žadamos ginkluotės sąraše šios įrangos nėra.\n\nBerlynas anksčiau pareiškė, jog „nesiims vienas“ tiekti ginklų. Ch.Lambrecht savo ruožtu pabrėžė, kad Vakarų gamybos kovinių tankų Ukrainai nėra pardavęs joks kitas sąjungininkas.\n\nUkrainos užsienio reikalų ministras Dmytro Kuleba kritikuoja Vokietiją dėl nenoro siųsti tankus. Ministro teigimu, nėra „nė vieno racionalaus argumento, kodėl šių ginklų negalima tiekti“ Kyjivui.\n\nCh.Lambrecht apie siunčiamą ginkluotę paskelbė netrukus po to, kai vokiečių užsienio reikalų ministrė Annalena Baerbock paragino greitai apsispręsti dėl Ukrainos prašomų tankų „Leopard“ tiekimo.",
    "Lenkija nori įtraukti Izraelį į derybas su Vokietija dėl reparacijų": "Lenkija nori įtrauki Izraelį į derybas su Vokietijos vyriausybe dėl per Antrąjį pasaulinį karą nacistinės Vokietijos padarytos žalos atlyginimo. Pirmiausiai su diplomatine nota bus kreiptasi į vyriausybę Berlyne, vokiečių žurnalui „Spiegel“ sakė Lenkijos premjeras Mateuszas Morawieckis.\n\n„Mes norime derėtis Berlyne ir pasikviesti ir Izraelio atstovus – juk pusė lenkų aukų buvo žydų kilmės žmonės“, – pridūrė jis.\n\nPraėjusią savaitę parlamento komisija Varšuvoje pateikė ataskaitą, kurioje karo žala Lenkijoje vertinama, 1,3 trln. eurų. Valdančiosios PiS partijos pirmininkas Jaroslawas Kaczynskis tada pakartojo reikalavimą dėl reparacijų.\n\nVokietijos vyriausybė atmeta reikalavimą dėl reparacijų, nes mano, kad šis klausimas politiškai ir teisiškai išspręstas sutartimi „Du plius keturi“. Ši sutartis leido suvienyti Vokietiją dešimtojo dešimtmečio pradžioje, nes šalis pripažino esamą sieną su Lenkija.",
    "Vytautas Plečkaitis. Skirtingas ES narių požiūris į Rusijos dezertyrus": "Rusijos prezidentui Vladimirui Putinui pralaimint konvencinį karą prieš Ukrainą, Rusijoje buvo paskelbta dalinė mobilizacija. Ji turėtų paliesti 300 tūkstančių šauktinių, bet daugelio apžvalgininkų nuomone, tai tik pradžia, ateityje mobilizacija bus kur kas gausesnė.\n\nManoma, kad Rusija gali mobilizuoti ir keletą milijonų šauktinių, bent teoriškai. Tačiau juos visus bus sunku įtikinti, kad karas su Ukraina naudingas bei būti sužeistam ar žūti teks vien todėl, kad to nori jų prezidentas ir būrys radikaliai nusiteikusių generolų ir Kremliaus pritarėjų, kuriems eilinių Rusijos piliečių žūtys nieko nereiškia, jie prieš nieką nejaučia atsakomybės.\n\nPuolamasis karas yra visada nepopuliarus liaudyje, ypač tuomet, kai tame kare esi pralaimėtojų pusėje ir neturi nei pateisinamos priežasties, nei aukštesnės idėjos, kai esi svetimų žemių grobikas, o ne savųjų gynėjas. Būtent toks yra Rusijos kareivis okupantas. Ir visai priešingai atrodo Ukrainos karys, ginantis savo žemę, namus, šeimą, savo laisvę ir tėvynę.\n\nKartu su mobilizacija prasidėjo protestai ir demonstracijos Rusijos miestuose. Jie yra ne tokie gausūs kaip prieš porą metų, kai juos organizavo Aleksejus Navalny’as ir jo bendražygiai, bet aišku, jog mobilizacija jau palietė kur kas didesnius visuomenės sluoksnius nei lig šiol vykstantis Rusijos karas prieš Ukrainą. Karas atėjo į kiekvieno ruso namus. Rusijos žmonių nuotaikos kasdien neišvengiamai dar labiau blogės, o nepasitenkinimas valdžia ir pačiu V. Putinu vis didės ir jo populiarumas kris, nes grįžtančių karių skaičius karstuose kasdien augs.\n\nVytautas Petras Plečkaitis / J. Stacevičiaus/LRT nuotr.\n\nKol Rusija nėra uždarius sienos išvykstantiems savo piliečiams į užsienį, kaip tai buvo daroma Sovietų Sąjungoje iki M. Gorbačiovo reformų XX a. aštuntame dešimtmetyje, Rusiją spėjo palikti keli šimtai tūkstančių jos piliečių. Jie užplūdo Turkiją, Suomiją, Kiprą, Gruziją ir tas šalis, į kurias Rusijos piliečiams nereikėjo vizų.\n\nPrasidėjus mobilizacijai, šaukiamo amžiaus Rusijos piliečiai, nenorintys dalyvauti kare prieš Ukrainą ir žudyti nekaltų ukrainiečių, ėmė dezertyruoti iš savo šalies, o specialios Putino režimo saugumo struktūros ėmė juos gaudyti ir siųsti į mobilizacijos punktus. Pabėgti iš Rusijos šaukiamieji į karą prieš Ukrainą galėjo lėktuvais ir tik per tas šalis, kurios sutiko leisti rusų dezertyrams kirsti jų šalį. Lėktuvų bilietai iš Rusijos pabrango kelis kartus ir lėktuvai galėjo skristi tik per tas šalis, kurioms nebuvo uždrausta kirsti tų šalių oro erdvės.\n\nBaltijos šalys, Lenkija ir Čekija paskelbė, kad jos nepriims ir neleis per savo teritoriją rusų dezertyrams keliauti toliau. Suomija sugriežtino rusams įvažiavimo sąlygas. Lietuva, jei neklystu, atrodo sušvelnino savo poziciją, pareikšdama, jog bus individualiai tikrinamas kiekvienas galimas dezertyras ir jo motyvacija bus įvertinama. Tai, manau, teisingas sprendimas, nes mažai šaliai svarbu kontroliuoti migracijos srautus ir žinoti, kas nori jų šalyje apsistoti.\n\nRusijos žmonių nuotaikos kasdien neišvengiamai dar labiau blogės, o nepasitenkinimas valdžia ir pačiu V. Putinu vis didės ir jo populiarumas kris, nes grįžtančių karių skaičius karstuose kasdien augs.\n\nVokietija sureagavo kitaip. Jos teisingumo ministras Marco Buschmannas savo tviteryje parašė: „Kiekvienas, kuris nekenčia Putino ir gerbia liberalią demokratiją, bus šiltai sutinkamas Vokietijoje.“\n\nVokietija nuo karo Ukrainoje pradžios dėl humanitarinio pobūdžio priežasčių suteikė prieglobstį apie 440 Rusijos piliečių. Tarptautinė apsauga suteikta daugiausia rusų disidentams bei žurnalistams. Jie yra pasirengę suteikti daugiau, bet tarp Vokietijos ir Rusijos yra kitos ES valstybės, kurios rusų dezertyrų neįsileidžia.\n\nProtestai prieš mobilizaciją Rusijoje / Stop kadras\n\nTai Baltijos šalys ir Lenkija. Kaip pastebėjo „Deutsche Welle“, Vokietijos pareigūnai stebisi, kad minėtos valstybės neįleidžia rusų pabėgėlių dezertyrų. Anot jų, Europos teisė galioja visoms šalims. Žmonėms, kurie yra persekiojami dėl savo pažiūrų, yra taikoma Dublino konvencija, kuri sako, jog valstybė, į kurią įkelia koją persekiojamas pilietis iš kitos šalies, turi jį ginti. Šią konvenciją yra pasirašiusi ir Lietuva.\n\nVokietijos vyriausybės atstovas Steffenas Hebesteinas paragino Rusijos dezertyrų klausimą apsvarstyti ateinančią savaitę su visų ES šalių atstovais. Geriausiai ES yra turėti bendrą nuomonę Rusijos dezertyrų klausimu, mano Vokietijos vyriausybės atstovas.",
    "Metų infliacija Vokietija rugpjūtį pasiekė rekordines aukštumas – 8,8 proc.": "Vien tik praėjusį mėnesį vartojimo prekės ir paslaugos brango 0,4 procento.\n\nAbu skaičiai atitiko anksčiau paskelbtus išankstinių vertinimų duomenis ir vidutines „Trading Economics“ kalbintų analitikų prognozes.\n\nLiepą mėnesio infliacija Vokietijoje sudarė 0,8 proc., metų – 8,5 procento.\n\nMėnesio infliacija Vokietijoje pagal nacionalinius standartus sumažėjo nuo 0,9 proc. liepą iki 0,3 proc. rugpjūtį, metų – padidėjo nuo 7,5 proc. iki 7,9 procento.\n\nEnergijos ištekliai per metus pabrango 35,6 proc., maisto produktai – 16,6 procento. Be šių dviejų kategorijų prekių Vokietijos vartotojų kainos infeksas per metus pakilo 3,5 procento.",
    "Lietuvos rinktinės varžovė Vokietija paskelbė galutinį dvyliktuką": "Vokietijos krepšinio rinktinė rengiasi ketvirtadienį Kelne prasidėsiančiam Europos krepšinio čempionatui.\n\nGalutinis Vokietijos rinktinės dvyliktukas paaiškėjo likus dienai iki čempionato starto. Į paraišką visgi pateko Danielis Theisas, pastaruoju metu turėjęs sveikatos problemų.\n\nVokiečių komandos treneris Gordonas Herbertas visgi sulaukė gerų naujienų – 30-metis Indianos „Pacers“ centras yra pasiruošęs padėti rinktinei.\n\nĮ dvyliktuką galiausiai nepateko Gavinas Schillingas.\n\nVokietijos rinktinė Europos čempionate starte susitiks su prancūzais.\n\nVokietijos rinktinės sudėtis: Nielsas Giffey, Justusas Hollatzas, Maodo Lo, Andreasas Obstas, Dennisas Schroderis, Christianas Sengfelderis, Johannesas Thiemannas, Johannesas Voigtmannas, Nickas Weilleris-Babbas, Franzas Wagneris ir Jonas Wohlfarthas-Bottermannas.",
    "Vokietija stiprina pajėgas Lietuvoje: per Klaipėdą atvyko vadavietės technika": "Sekmadienio vakarą bendrovės DFDS keltu „Athena Seaways” iš Kylio į Klaipėdą atvyko Vokietijos pirmosios tankų divizijos 41-osios tankų brigados priešakinis vadovavimo elementas. Tai pirmasis žingsnis, kuriuo šalyje dislokuota tarptautinė bataliono kovinė grupė bus plečiama iki brigados lygio.\n\nMartyno Vainoriaus nuotr.\n\nVokietijos ir Lietuvos vadovai birželį sutarė dėl Vokietijos brigados priskyrimo Lietuvai. Vėliau NATO šalių vadovai Madride vykusiame viršūnių susitikime patvirtino planus, kuriuose numatyta rytiniame Aljanso sparne, įskaitant Lietuvą, didinti prieš kelerius metus dislokuotas pajėgas. Kadangi Lietuvoje dislokuotai NATO priešakinių pajėgų bataliono kovinei grupei vadovauja Vokietija, jos pastangomis toliau ir bus didinamos pajėgos.\n\nKlaipėdoje išsilaipinę Vokietijos kariai su savo technika iškart išvyko į Ruklą (Jonavos r.).\n\nPasak Vokietijos pirmos tankų divizijos 41-osios tankų brigados vado brigados generolo Christian Nawrat, kartu su juo atvyko beveik 50 vienetų įvairios karinės technikos ir apie 100 karių.\n\nLietuvos kariuomenės Sausumo pajėgų vadą brigados generolas Artūras Radvilas teigė, jog labai yra svarbus momentas, nes tai „pirmas etapas sutarimo kaip stiprinti mūsų gynybą šitame regione”.\n\n„Atvyko dalis numatyto dydžio vieneto – vadavietės elementas, vadavietės technika. Jie atvykę išsidėstys ir toliau derins visus kitus etapus. Kalbamės intensyviai, žiūrime į planus, turėtų kažkas būti dar rudenį”, – sakė A. Radvilas.\n\nLietuvos pareigūnai yra sakę, kad infrastruktūrą pilnam Vokietijos brigados dislokavimui šalyje gali parengti iki 2025 metų.\n\n„Karinį vienetą įkelti, atvežti nesudėtinga, bet reikia jam sukurti sąlygas, kur išsiskleisti, įsikurti treniruotis”, – sakė A. Radvilas, neatmetęs galimybės, kad reikiamos infrastruktūros kūrimas gali vykti ir greičiau.\n\n„Po Rusijos atakos prieš Ukrainą, kuri sukėlė grėsmę tarptautinei teisei, akivaizdžiai padidėjo iššūkiai saugumui. NATO įsipareigojimai buvo paspartinti, o mes taip pat skyrėme tam tikrų pastangų rytinio flango saugumui. Mūsų žinia čia, rytiniame flange, esantiems sąjungininkams, kad mes esame įsipareigoję rytinio flango saugumui“, – sakė Ch. Nawrat.\n\nJo teigimu, būsimos pratybos, bus su Lietuvos kariuomene aptartos ateinančią savaitę.\n\nPasak Ch. Nawrat, sekmadienį atvykęs priešakinis vadovavimo elementas Lietuvoje bus dislokuotas iki kitų metų vasaros, vėliau rotacijos principu atvyks kiti kariai.\n\nJūsų el.paštas\n\n\n\nKlaidingas tekstas\n\nKomentaras apie klaidą\n\n\n\nPranešti klaidą"
}