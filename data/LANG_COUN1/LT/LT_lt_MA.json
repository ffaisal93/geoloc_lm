{
    "Kurortinis Marokas – Agadyras ir jo sukrečianti istorija": "Daugiau apie Maroką skaitykite tinklaraštyje „Blondinė Maroke“\n\nDėl savo naujumo, amžinos saulės ir netoliese esančio Agadyro Al Massima oro uosto, Agadyras greitai tapo daugumos kelionių agentūrų taikiniu. Didžiausias kurortinis miestas Maroke įsikūręs puikioje vietoje – jį supa Anti Atlaso kalnai, Sacharos dykuma, o Atlanto vandenyno pakrantės paplūdimys tęsiasi net 10 km. Netoliese esantys žvejų kaimai Tagazutas ir Tamraght tapo bangų gaudytojų Meka (apie Tagazutą jau rašiau straipsnyje „Mažasis Tagazutas – ne tik bangų gaudytojų Meka“).\n\nRasos Barčaitės, „Blondinė Maroke“ nuotr./Kurortinis Marokas – Agadyras ir jo sukrečianti istorija\n\nAgadyre klimatas išlieka pastovus visus metus. Vasarą oras sušyla iki 30 laipsnių, žiemą – iki 25, tad šis miestas yra ideali vieta pabėgti nuo kaitros Marakeše, o sausio mėnesį tikrai nesušalsite maudydamiesi iki 19 laipsnių įkaitusiame Atlanto vandenyne.\n\nAgadyro vienas pagrindinių ekonominių variklių, šalia žuvininkystės, žemės ūkio, yra turizmas. Palei paplūdimio juostą išsirikiavę daugybė modernių viešbučių, su kuriais bendradarbiaujančios turizmo agentūros kasmet atveža gausybę turistų grupių iš viso pasaulio.\n\nReikšmingas įvykis lietuvių keliautojams – 2017 metais didžiausia žemų sąnaudų oro linijų bendrovė Vidurio ir Rytų Europoje „Wizz Air“ paleido naują tiesioginį skrydį iš Vilniaus į Agadyrą. Šios naujienos Maroko mylėtojai laukė ne vienerius metus, nes iki šiol šią egzotišką šalį buvo galima pasiekti tik su persėdimu ar keliaujant į Varšuvos oro uostą. Tačiau nuo 2019 metų šis skrydis buvo atšauktas, todėl patogiausias variantas pasiekti Maroką tapo skrydis iš Varšuvos į Marakešą.\n\nAgadyras yra pats moderniausias ir naujausias Maroko miestas, todėl padarysite klaidą daugiau nepakeliavę po šią kontrastų pilną šalį.\n\nDėl savo modernumo, švarių, palmėmis apsodintų alėjų, viešbučių kompleksų ir architektūros, Agadyras dažnai vadinamas Maroko Majamiu; kitiems jis primena Viduržemio miestų kurortus. Mano nuomone, Agadyras yra puikus startas pažinčiai su Maroku, ypač jei keliaujate su vaikais, ar iki tol nesate klajojęs savarankiškai. Agadyras pamažu pripratins jus prie spalvingos Maroko kasdienybės, spalvų, garsų, skonių ir derybų meno.\n\nTačiau Agadyras yra pats moderniausias ir naujausias Maroko miestas, todėl padarysite klaidą daugiau nepakeliavę po šią kontrastų pilną šalį. Ne vienoje diskusijoje internete rasite pasisakymų, kad vietoj Agadyro verčiau rinktis as Suvairą – mažytį miestą, kuriame sklando ypatinga dvasia. Apie as Suvairą jau pasakojau straipsnyje Essaouira – vandenyno skalaujamas Maroko perlas. Aš asmeniškai visuomet apsistoju netoliese esančiame Tagazute, kuriame gali išsinuomoti kambarį tiesiai ant vandenyno kranto, kas Agadyre sunkiai įmanoma.\n\nRasos Barčaitės, „Blondinė Maroke“ nuotr./Kurortinis Marokas – Agadyras ir jo sukrečianti istorija\n\nKaip jau minėjau, 1960 metais Agadyrą paženklino milžiniška tragedija – galingas žemės drebėjimas nuo paviršiaus nušlavė apie 80 proc. visų miesto pastatų, žuvo trečdalis – 12000 Agadyro gyventojų. Dabartinis miestas atstatytas 2 km nuo tragedijos vietos. Miestą atstatę architektai siekė suteikti jam modernų veidą, o paėjus galima pamatyti ir senąją miesto dalį. Dėmesio vertas ir uostas, turgūs. Agadyre apsistoję turistai dažnai išsiruošia į dienos ekskursijas į šalia esančius Tiznitą, Sidi Ifnį, Tagazutą ar žygiuoja į Atlaso kalnus.\n\nAgadyras vienus traukia savo ramybe ir modernumu, kiti šį miestą aplenkia dėl tų pačių savybių\n\nKaip nusigauti į Agadyrą?\n\nIš Marakešo\n\nKaip nusigauti į Agadyrą, jei atskridote į Marakešo oro uostą? Agadyras nuo Marakešo nutolęs apie 250 km ir kelionė automobiliu trunka apie 3 val. Į Agadyrą veda patogi, mokama magistralė, keliai puikiai sutvarkyti. Galite važiuoti ir tarpmiestiniu autobusu (skaitykite mano straipsnį Tarpmiestiniai autobusai ir traukiniai Maroke. Keliautojo atmintinė), kelionė truks apie 4 valandas įskaičiuojant pusvalandžio sustojimą kavinėje. Ilgos kelionės valandos tikrai neprailgs, nes pro langus matysite nuostabius kalnų peizažus.\n\nRasos Barčaitės, „Blondinė Maroke“ nuotr./Kurortinis Marokas – Agadyras ir jo sukrečianti istorija\n\nĮ Agadyrą veža tiek prie Marakešo traukinių stoties esanti „Supratours“ autobusų kompanija (jų puslapyje rasite laikus bei kainas) ir šalia esanti CTM. Bilieto kaina – 115 Dh (apie 10 eurų). Agadyre autobusų stotis nuo centro nutolusi maždaug 5 km, kelionė taksi kainuos apie 20 Dh. Galite keliauti ir privačiu taksi, kaina būtų apie 1000 Dh, priklausomai nuo jūsų sugebėjimo derėtis. Arba, Marakeše susiraskite grande/didelių taksi stovėjimo vietą ir prisipildžius taksi, iki Agadyro greitai nusigausite už 100 Dh.\n\nIš Agadyro oro uosto iki centro\n\nAgadyro Al Massira oro uostas nuo miesto yra nutolęs apie 20 km. Pats oro uostas yra labai mažas, todėl net iš jo išskrendant nereikia atvykti labai iš anksto. Tiesiogiai iš oro uosto į Agadyro centrą nevažiuoja joks viešasis transportas, išskyrus taksi. Taksi kaina yra fiksuota – 20 eurų (jei važiuoja ne daugiau kaip 3 žmonės į tą patį viešbutį). Daugiau informacijos apie Agadyro oro uostą rasite mano straipsnyje Agadiro Al Massira oro uostas: informacija skrendantiems.\n\nPabaigai, Agadyras vienus traukia savo ramybe ir modernumu, kiti šį miestą aplenkia dėl tų pačių savybių. Tačiau, mano nuomone, net ir būdamas naujai atstatytas, Agadyras išlaiko savo dvasią, o senojo miesto palikimas jaučiamas ir po naujų statinių pamatais.\n\nDaugiau apie Maroką skaitykite tinklaraštyje „Blondinė Maroke",
    "Kelionių organizatorius pristato šių metų kelionių naujienas: lietuvius skraidins ir į spalvingąjį Maroką": "Šaltuoju metų laiku kassavaitinius skrydžius į spalvotąją Maroko sostinę Marakešą pradedantis kelionių organizatorius teigia, jog populiariausiems kurortams plyštant nuo poilsiautojų kiekio, ši kelionių kryptis ne tik leis atsipūsti nuo minios žmonių, bet ir nustebins įvairiapusiškumu, kultūra ir svetingumu, skelbiama pranešime žiniasklaidai.\n\n„Nors Marokas, kaip atostogų kryptis, lietuviams nebėra naujiena, tačiau pirmieji iš kelionių organizatorių čia pasiūlėme organizuotas išvykstamojo turizmo programas. O kadangi Maroke pamatyti ir nuveikti tikrai yra ką, savo spektre turėsime aktyvaus poilsio pažintines programas, aplankant Marakešą, Kasablanką, Fesą bei kitus žinomus Maroko miestus. Nuotykių ieškotojus kviesime pažinti Sacharos dykumą, o norinčiuosius pailsėti – palei Atlanto vandenyną besidriekiančius Agadyro bei As Suvaira (Essaouira) kurortus“, – Maroko kryptį pristato O. Belova.\n\nBaltijos šalyse veikiantis tarptautinis kelionių organizatorius lapkričio–kovo mėnesiais kiekvieną penktadienį iš Vilniaus, Rygos bei Talino vykdys skrydžius į Marakešą. Į Dubajų taip pat skaidrins iš visų trijų Baltijos šalių sostinių net du kartus per savaitę – penktadieniais ir sekmadieniais. Toks skrydžių intensyvumas leis lanksčiai planuoti skirtingos trukmės atostogas tiek šeimoms su vaikais, tiek nuotykių ieškantiems keliautojams. Tuo tarpu Tenerifę pasiekti bus galima tik iš Rygos ir Talino oro uostų.\n\n© Coral Travel nuotr.\n\nLatvijos oro linijos „AirBaltic“, skraidinsiančios organizatoriaus keleivius šiomis žiemos atostogų kryptimis, džiaugiasi ne tik pradėta partneryste, bet ir galimybe Baltijos šalių gyventojams plėsti kelionių žemėlapį palyginti dar mažai pažintomis šalimis.\n\n„Žiemos sezono laisvalaikio skrydžių programą kuriame jau kelerius metus, tad džiaugiamės pradėtu bendradarbiavimu su „Coral Travel“, kuris leido mūsų tinklui pristatyti dar vieną naują kryptį. Marakešas bus pirmasis mūsų planuotas kelionės tikslas Afrikoje. Kartu sujungę jėgas leidžiame savo klientams dar patogiau pažinti pasaulį“, – sako „AirBaltic“ pardavimų viceprezidentas Toms Andersons.\n\nMagiška šalis, įkandama kiekvieno kišenei\n\nKaip pasakoja O. Belova, turimas viešbučių pasirinkimas Maroke leidžia pagal poreikius išsirinkti sau tinkantį labiausiai – nesvarbu, keliaujate su šeima, esate nuotykių ieškotojas, o galbūt ieškote prabangos. Todėl kryptis turėtų tapti populiari poilsiaujantiesiems tiek ekonomiškiau, tiek mėgstantiesiems atostogų metu neskaičiuoti.\n\n© Coral Travel nuotr.\n\n„Kadangi kaip kelionių organizatorius esame jau trisdešimt metų sėkmingai veikiančio pasaulinio koncerno dalis, dėl didelės turimos viešbučių pasiūlos visiems poilsiaujantiems galime kelionės tipą pritaikyti pagal kiekvieno pageidavimus ir piniginę. Taip pat žinome, jog lietuviams labai svarbi ir pažintinių ekskursijų pasiūla – patirti šį nuostabų kraštą bus galima keliaujant su patyrusiu kelionės vadovu net per aštuonis miestus“, – apie galimybes geriau pažinti šalį pasakoja O. Belova.\n\nNorintiesiems maksimalios autentikos, Marokas tuo tikrai pasiruošęs pasirūpinti – populiaru apsistoti vadinamuose riaduose, skaičiuojančiuose ne vieną amžių ir pasižyminčiuosiuose unikaliomis architektūros detalėmis.\n\n„Tik Marokui būdingas architektūros tipas – riadas – yra tas pats viešbutis, tik gerokai mažesnis. Kai kuriuose jų – vos 10 kambarių, tad personalas garantuoja išskirtinį rūpestį. Tai vos kelių aukštų pastatai, vidiniame kiemelyje turintys sodą ir baseiną. Tokiame viešbutėlyje išties pasijusite lyg 1001 nakties pasakoje“, – Maroko unikalumą išskiria O. Belova.\n\nMarokas išties pilnas pasiūlymų – šioje kultūroje turgus užima svarbią vietą, tad gyvenimas ten tartum verda nuo ryto iki gilios nakties, kuomet prekybos paviljonai virsta užkandinėmis, pasirodymų bei muzikos aikšte, taip viliodamas turistų akis. O kurortai, esantys prie Atlanto vandenyno, savo galybe traukia kaituotojus, banglentininkus ar tiesiog vandens mylėtojus.\n\n© Coral Travel nuotr.\n\n„Marokas dar išsiskiria ir tuo, jog savo klientams siūlome pamėginti viešbučius užsisakyti tik su pusryčiais ar vakariene. Be abejo, siūlome ir viskas įskaičiuota servisą, tačiau Maroko virtuvė, kaip ir pati šalis, yra ypatingai spalvota, tad keliautojus kviečiame patirti šį autentiškumą už viešbučio teritorijos“, – teigia O. Belova.\n\nKelionių kryptis diktuoja įvykiai pasaulyje\n\n\n\nDėl įtemptos geopolitinės bei ekonominės situacijos keičiasi ir keliautojų įpročiai – pabrangęs kuras bei pailgėję skrydžių laikai, galima sakyti, priartino tolimesnius kurortus. Kainos bei kelionės trukmės prasme, nebeliko didelio skirtumo tarp Maroko, Egipto ar Dubajaus.\n\n„Šį sezoną dėl drastiškai išaugusių kuro kainų kelionės kaštai pabrango vidutiniškai daugiau nei 150 eurų asmeniui. Todėl sąlyginai nedidele kaina bei priimtinu aptarnavimo lygiu pasižymėję Egipto kurortai praranda šį pranašumą. Kylančios kainos Egiptą gali palikti be ekonominės krypties etiketės, tad natūralu, jog išaugs populiarumas kitur – būtent todėl į savo krepšelį nusprendėme įtraukti Maroką“, – situaciją rinkoje nušviečia O. Belova.\n\n© Coral Travel nuotr.\n\nItin patogu tai, jog dėl nesklandumų aviacijos srityje, kuomet masiškai atšaukiami skrydžiai ir keliaujančiųjų atostogos pakimba ant plauko, kelionių organizatoriaus specialistai su iškilusiomis problemomis pasirūpina už jus. Be to, bagažas bei visi reikalingi pervežimai jau yra įskaičiuoti į kelionės paketą.\n\n„Visi suprantame, jog raktas į ramų bei sklandų atostogų laiką yra kruopštus planavimas. Didžiąją dalį šio planavimo padaro mūsų komanda – tereikia įsivardinti savo norus ir galimybes, o mes jums pateiksime labiausiai tinkančius pasiūlymus. Tad kviečiame kreiptis į mūsų partnerius – kelionių agentūras, parduodančius mūsų kelionių paketus, arba užsisakyti tiesiogiai iš mūsų, taip leidžiant jums užsitikrinti maksimalų komfortą“, – rinktis kviečia O. Belova.",
    "Ilgiausia minų siena pasaulyje – stipriai militarizuota zona, kurioje sutelkta tūkstančiai karių": "Tai ginčytinas regionas, turintis ilgą, karais pažymėtą istoriją, ir, kaip daugelis ginčytinų teritorijų pasaulyje, – stipriai militarizuotą zoną, per kurios vidurį tęsiasi 2700 km ilgio smėlio siena, vadinama Maroko Vakarų Sacharos siena, o trumpiau – Maroko siena.\n\nPriešingai nei liūdnai pagarsėjusios sienos pasaulyje, Maroko siena retai patenka į naujienas ir retai minima už Afrikos ribų. Ši siena atskyrė regione gyvenančius sahravius.\n\nVakarų Sachara iki 1975 m. buvo kontroliuojama Ispanijos. Kai Ispanija atsisakė teritorijos kontrolės, Marokas ir Mauritanija suskubo pasidalinti teritoriją tarpusavyje, nepaisydami, ko nori vietos gyventojai sahraviai, nors šie nuo septinto dešimtmečio reikalavo nepriklausomybės. Jie 1976 m. suformavo nacionalinį išsilaisvinimo judėjimą Polisario frontas, norėdami, kad Vakarų Sacharoje neliktų užsienio šalių kontrolės. Tuomet paskelbė Sacharos Arabų Demokratinės Respublikos (SADR) įkūrimą, ir tada prasidėjo karas.\n\n1979 m. Mauritanija pasitraukė, tačiau Marokas ir toliau liko okupavęs regioną. Maždaug tuo metu Marokas pradėjo statyti ilgą – 2700 km ilgio smėlio pylimą, kuris padalijo regioną į dvi dalis. Vakarinė dalis okupuota Maroko, o rytinė yra vadinamoji laisvoji zona, kontroliuoja sahravių sukilėlių iš Polisario organizacijos. Manoma, kad šiame dykumos ruože be išėjimo į jūrą šalia Alžyro ir Mauritanijos gyvena 30000–40000 gyventojų, daugiausia – sukilėlių stovyklose, kiti – klajokliai.\n\n© undefined\n\nKaro veiksmai tarp Maroko ir Polisario fronto oficialiai baigėsi 1991 m., tada buvo sudarytos paliaubos, kita vertus, prie sienos kiaurą parą sutelkti tūkstančiai Maroko karių, įvairia elektronine sekimo įranga stebima, ar regione nėra įsibrovėlių. Palei visą sieną – minų ruožas, vadinamas ilgiausia minų siena pasaulyje. Sahravių teritorijoje yra daugiau nei 7 mln. minų, taip pat – sprogmenų dalių, šaudmenų likučių po karo. Civiliai gyventojai dažnai dėl tų minų nukenčia – patiria sunkių sužalojimų, netenka galūnių, žūva.\n\nJungtinės Tautos nepripažįsta, kad Vakarų Sachara priklauso Marokui. Akcentuojama, kad sahraviai turi teisę patys apsispręsti, ko norintys. Tačiau nemažai valstybių, pvz., Prancūzija ir JAV, išreiškė pritarimą Maroko okupacijai.\n\n© Shutterstock\n\nMarokas turi ekonominių interesų Vakarų Sacharoje. Šiame regione gausu gamtinių fosfatų rezervų, vandens telkiniuose – daug žuvies. Spėliojama, kad čia gali būti gamtinių dujų telkinių, jūroje – naftos.\n\nTiesa, „Wikileaks“ paviešintuose JAV diplomatiniuose dokumentuose rašoma, kad regionas gali tapti ekonomine našta Marokui.\n\nIštrauka iš paviešinto dokumento:\n\n„Esama infrastruktūra gera, grynųjų pinigų srautą užtikrina gausus karinių pajėgų buvimas, mokestinės lengvatos verslui, subsidijos degalams ir Maroko vyriausybės 800 tūkst. dolerių investicijų paketas. Nepaisant to, teritorija susiduria su didžiuliais ekonominiais sunkumais: 20 proc. nedarbas. Sparčiai besiplečianti miestų populiacija, riboti vandens ištekliai, grėsmė žvejyboms plotams, kurie teikia darbo 70 proc. regiono darbininkų. Vakarų Sacharos liaupsinami gamtinių fosfatų rezervai nėra tokie svarbus, jie sudaro mažiau nei 2 proc. regiono teritorijos.“\n\nDokumento pabaigoje daroma išvada, kad vargiai tikėtina, jog ši teritorija kada teiktų Marokui ekonominės naudos, net jei būtų aptikta naftos jūroje ir ją imtų eksploatuoti.",
    "Lietuvos paralimpiečiai Maroke gerino rekordus ir skynė medalius": "",
    "Aksominis turizmo sezonas pagal lietuvius, arba 5 populiariausios kelionių kryptys rudenį": "Pasak kelionių eksperto Kristupo Skuturnos, šiemet populiariausios tokių kelionių kryptys driekiasi į 5 valstybes, galinčias poilsiautojams pasiūlyti ne tik aksominį sezoną, bet ir geriausią kainos ir kokybės santykį, rašoma „Baltic Tours“ pranešime spaudai.\n\nAtostogos rudenį – pigiau ir ramiau\n\nStatistika rodo, kad daugiausia turistų iš Lietuvos, kaip ir kitų Europos šalių, poilsiauti rudenį išvyksta per moksleivių atostogas. K.Skuturnos teigimu, tuo metu kainos šokteli kone dvigubai. Tad turintiesiems galimybių rekomenduojama kelionei pasirinkti kitą rudens datą.\n\n„Žinodami Lietuvos orų nenuspėjamumą rudenį, žmonės savo atostogas rudenį pradeda planuoti jau šiltuoju metų laiku. Tiesa, ieškoti kelionių ten, kur šilta ir šviečia saulė, lietuvius skatina ne tik atvėsęs oras. Taip pat masina sumažėjusios kainos, kurios ženkliai skiriasi atostogaujant šiltuoju ir vėsiuoju metų sezonu. Pavyzdžiui, šiuo metu savaitė Turkijoje su „viskas įskaičiuota“ programa 4 žvaigždučių viešbutyje vienam žmogui kainuoja nuo 390 eurų, o 5 žvaigždučių viešbutyje – nuo 480 eurų“, – nurodė kelionių ekspertas.\n\nAsmeninio archyvo nuotr. / Kristupas Skuturna\n\nJo teigimu, ruduo turistus vilioja dar ir todėl, kad jo metu yra didesnė galimybė rasti ramybę. Ne veltui šis metų laikas vadinamas aksominiu kelionių sezonu. Rudenį kurortuose vyrauja ne tik švelnesni orai, bet ir matomi tuštesni, mažiau klegantys viešbučiai ir restoranai. Turistinio sezono pabaigoje paslaugų teikėjai, gidai, vairuotojai yra labiau atsipalaidavę, mažiau skuba, todėl skiria daugiau dėmesio klientui.\n\nVis dėlto, K.Skuturna pastebi, kad vėsiuoju metų laiku keliautojai pasidalija į dvi grupes. Vieni mieliau renkasi laiką praleisti viešbučio teritorijoje, išnaudodami visus kelionės privalumus ir rečiau keliauja po apylinkes. Kiti rudeniniai keliautojai vis dėlto labiau vertina aktyvesnį poilsį ir sulaukę karščių pasitraukimo, kai jau be didelių suvaržymų galima saugiai leisti laiką lauke, leidžiasi į pažintines ar net piligrimines keliones.\n\n123RF.com nuotr. / Bodrumas, Turkija\n\nPopuliariausios rudeninių kelionių kryptys ir tolimi deimantai\n\nKalbėdamas apie Lietuvos turistų svarstomus rudeninių kelionių pasirinkimus, K.Skuturna nurodė, kad dažniausiai pasirenkama viena iš šių 5 krypčių:\n\nTurkija – lietuvių labiausiai pamėgta kelionių kryptis, daugelį metų išliekanti pirmoje perkamiausių kelionių sąrašo vietoje. Ją keliautojai renkasi, nes tai nebrangi šalis, joje maisto kainos nesikandžioja, o jei norisi rytietiškų skonių, ten galima įsigyti įvairių arbatų, prieskonių ar saldumynų. Kai kurie keliautojai, skrisdami į Turkiją, net užsisako papildomą bagažą, nes tai yra ta šalis, kurioje įvairiausių drabužių galima įsigyti gerokai pigiau nei Lietuvoje.\n\n123RF.com nuotr. / Turkija\n\nEgiptas – tai kryptis, kurią lietuviai šaltuoju sezonu renkasi dažniausiai. Galima sakyti, kad Egipte prasideda ir baigiasi lietuvių turizmo sezonas. Ši šalis žavi savo autentika ir nuo vakarietiškos pasaulėžiūros nutolusiu gyvenimo matymu. Egiptiečiai kiekvieną keliautoją priverčia pasijusti dėmesio centre ir skiria jam viską, kad tik svečias susižavėtų kažkuo, ką pasiūlys vietiniai prekeiviai. Egiptas taip pat žavi ir egzotika – ten žadą atima piramidės ir visas senovės Egipto paveldas, nuotaiką pakelia kupranugariai, karšta saulė, skaidri jūra ir rytietiškas temperamentas.\n\n123rf.com / Egiptas\n\nGraikija – šią kryptį renkasi keliautojai, norintys atrasti kažką naujo, bet nenutolusio nuo europietiškos kultūros. Tai nėra pigiausia kelionių kryptis, tačiau lietuviai jau seniai pamėgo Graikiją ir ją renkasi dėl skanaus maisto, tik Graikijai būdingos atmosferos, senų kavos gėrimo tradicijų, nuostabių paplūdimių ir, žinoma, turtingos istorijos.\n\n123rf.com nuotr. / Graikija\n\nIspanija, Tenerifė (Kanarų salos) – tai sparčiai populiarėjanti, bet vis dar mažai atrasta kelionių kryptis. Iki šiol lietuviai mieliau rinkdavosi kitus, „įdomesnius“ Ispanijos kurortus ar didmiesčius. Į Tenerifę vyksta tie žmonės, kurie be galo myli gamtą ir nori nuotykių laukinėje ir mažai žmogaus paliestoje vietoje. Ten galima rasti ir juodo, ir gelsvo smėlio paplūdimių, aukščiausios klasės viešbučių bei į UNESCO Pasaulio paveldo sąrašą įtrauktą Teidės ugnikalnį, kuris yra aukščiausia Ispanijos viršūnė, siekianti net 3718 m virš jūros lygio.\n\n123rf.com nuotr. / Tenerifė\n\nPortugalija, Madeira – tai vis dažniau lietuvių lankoma kelionių kryptis. Madeirą pirmiausia verta rinktis dėl to, kad ten yra unikali gamta ir neįtikėtinai gražus kraštovaizdis, kuris nepalieka abejingų. Be to, tai vulkaninės kilmės sala, kurioje galima rasti krioklių, vulkaninių uolienų, kalnų ir visko, ko gali trokšti keliautojas, mėgstantis aktyvų poilsį gamtoje.\n\nŽinoma, Madeirą bent kartą gyvenime turi aplankyti ir kiekvienas Cristiano Ronaldo gerbėjas – būtent ši sala yra garsiojo futbolininko gimtasis kraštas. Na, o pavargusiesiems nuo įspūdžių ten visada padės auksinis paplūdimys, geras maistas ir puikiai išvystyta turistų aptarnavimo sistema.\n\n123rf.com nuotr. / Madeira\n\nPaklaustas, ar yra dar neatrastų rudeninių kelionių deimantų, K.Skuturna tikino, kad tokių krypčių nebėra, nes lietuviai išmaišė visą pasaulį. Tiesa, kai kurios šalys ar vietos dar galėtų tapti atradimu ne vienam, nes ten nukeliauti ne taip jau paprasta ir pigu.\n\n„Marokas, Dubajus, Omanas, Seišeliai, Kuba, Maldyvai, Pietryčių Azija. Tai yra daugiausia egzotinės kryptys, kurių lietuviai vis dar vengia įsigyti, nes kainos gana aukštos. Vis dėlto nuvykti ten tikrai verta. Nuostabūs vaizdai, skoniai ir kultūra užburia net ir didžiausią pesimistą. Nuvykti toliau už Europos ribų bent kartą gyvenime tiesiog būtina“, – teigė kelionių ekspertas K.Skuturna.",
    "M.Vasiliauskas su partneriu Maroke iškopė į ketvirtfinalį": "Kasablankoje (Marokas) vykstančiame ITF serijos vyrų teniso turnyre šią savaitę dalyvauja ir 20-metis lietuvis Matas Vasiliauskas (ATP-1008).\n\nAntradienį dvejetų varžybų starte lietuvis su danu Felipe Mikkelsenu per 1 valandą 48 minutes 6:3, 5:7, [10:8] įveikė italą Tommaso Carnevale-Miino ir monakietį Rocco Piatti . Lietuvis su danu realizavo 3 iš 6 turėtų „break pointų“ (varžovai – 3 iš 10) ir turėjo nežymią persvarą pirmųjų padavimų metu (70 proc. prieš 65 proc. laimėtų įžaistų kamuoliukų).\n\nM.Vasiliauskas su F.Mikkelsenu pelnė 192 JAV dolerius bei po 2 ATP dvejetų reitingo taškus. Ketvirtfinalyje jie mėgins įveikti turnyro favoritus – Daniilą Golubevą ir austrą Davidą Pichlerį .\n\nM.Vasiliauskas taip pat dar laukia starto vienetų varžybose, kur jis žais su antrąja turnyro rakete olandu Maxu Houkesu (ATP-425).\n\nITF serijos vyrų teniso turnyro Kasablankoje prizų fondą sudaro 15 tūkst. JAV dolerių.\n\nPortugalijoje kvalifikaciją bandė įveikti 17-metis Julius Augūnas (ITF jaunių-859). Pirmajame rate jis 6:3, 1:0 nugalėjo mačo nebaigusį portugalą Fernando Gouveią , bet antrajame rate 2:6, 1:6 nusileido danui Benjaminui Hannestadui (ATP-1846). Lietuvis gavo 1 ITF vyrų vieneto reitingo tašką.\n\nITF serijos vyrų teniso turnyro Portugalijoje prizų fondą sudaro 25 tūkst. JAV dolerių.",
    "M.Vasiliauskas Maroke neįveikė pirmojo rato barjero": "Kasablankoje (Marokas) vykstančiame ITF serijos vyrų teniso turnyre be pergalių liko 20-metis lietuvis Matas Vasiliauskas (ATP-1032).\n\nTrečiadienį vienetų varžybų pirmajame rate lietuvis per 70 minučių 0:6, 3:6 pralaimėjo 24-erių italui Stefano Battaglino (ATP-829). Lietuvis antrojo seto pabaigoje vienintelį kartą laimėjo varžovo padavimų seriją ir priartėjo iki 3:5, bet devintajame geime „break pointą“ realizavo ir S.Battaglino.\n\nM.Vasiliauskas padarė 7 dvigubas klaidas (S.Battaglino – 0), pirmaisiais padavimais laimėjo 48 proc. įžaistų kamuoliukų (S.Battaglino – 74 proc.), o antraisiais – 21 proc. (S.Battaglino – 43 proc.).\n\nLietuviui už dalyvavimą turnyre atiteko 156 JAV doleriai.\n\nITF serijos vyrų teniso turnyro Maroke prizų fondą sudaro 15 tūkst. JAV dolerių.",
    "Mažojo futbolo pasaulio čempionato starte – devyni įvarčiai Marokui ir rekordinė Lietuvos pergalė": "Priminsime, kad su Maroku lietuviai žaidė ir 2019 metų pasaulio čempionate. Tąkart laimėta buvo 6:0, o varžovai dėl raudonos kortelės ilgą laiką žaidė mažumoje. Šįkart pergalė pasiekta dar didesniu skirtumu, nesulaukus rimtesnio pasipriešinimo.\n\nLedus Mindaugo Grigalevičiaus ir Giedriaus Brazaičio treniruojama Lietuvos rinktinė pralaužė jau antrą minutę, kuomet Arno Levonausko smūgis buvo atremtas, bet pirmas prie kamuolio suskubęs Laurynas Danielius jį pasiuntė į vartus.\n\nMatėsi, kad Maroko rinktinė į Budapeštą atvyko ne pačios geriausios sportinės formos, o tai ir lėmė visišką Lietuvos dominavimą.\n\nSusiję straipsniai Pasaulio mažojo futbolo čempionate – antra iš eilės Lietuvos rinktinės pergalė\n\nNeblogų progų turėjo tas pats L. Danielius, Augustas Trinkūnas, A. Levonauskas, Marius Linkevičius ar Mindaugas Zlatkus, bet jiems visiems pritrūko tikslumo.\n\nVisgi, kiek ramiau pasidarė 11 minutę, kuomet buvo įmuštas antrasis įvartis. Dvejų sienelių kombinacija išvedė Matą Radžiukyną vieną prieš vartus ir jis šaltakraujiškai padvigubino Lietuvos persvarą.\n\nJi iki triuškinančios išaugo dar pirmojo kėlinio pabaigoje. Iš pradžių pasižymėjo Arnas Levonauskas, po minutės dubliu džiaugėsi L. Danielius, o paskutinę kėlinio minutę penktąjį įvartį pelnė M. Radžiukynas, sulaukęs labai nesavanaudiško Pauliaus Sirotavičiaus perdavimo.\n\nAntrasis kėlinys prasidėjo varžovų geltona kortele ir dėl to jie turėjo dvi minutes žaisti mažumoje. Lietuvai tuo pasinaudoti pavyko puikiai – užmigusi varžovų gynyba leido A. Levonauskui įmušti antrąjį savo įvartį.\n\nĮpusėjus antrajam kėliniui šiek tiek darbo sulaukė Lietuvos vartininkas Titas Vitkauskas, bet su juo jis susitvarkė puikiai. 29 minutę T. Vitkauskas sulaukė pirmojo rimtesnio smūgio, bet į jį sureagavo ir kamuolį atmušė už vartų. Po dvejų minučių T. Vitkauskas parodė dar daugiau savo meistriškumo, kuomet sutrukdė vienam prieš vartus išbėgusiam marokiečiui pelnyti įvartį. Po to lietuvis atrėmė dar vieną smūgį ir jau pradėjo pykti ant savo gynybos, bet į tai jo komandos draugai sureagavo tinkamai.\n\n35 minutę septintąjį rungtynių įvartį pelnė puikų perdavimą uždaręs Deividas Gineitis, o po minutės „hat-tricku“ džiaugėsi M. Radžiukynas.\n\nRekordinė Lietuvos pergalė devintuoju įvarčiu užtvirtinta buvo priešpaskutinę rungtynių minutę. Standartinės situacijos metu Lietuva parodė išmoktus namų darbus – A. Trinkūno perdavimas ir M. Zlatkaus įvartis iš kelių centimetrų atstumo.\n\nTai šiose rungtynėse buvo viskas. Lietuvos mažojo futbolo rinktinė dabar turės kelių dienų pertrauką, o antrosios grupių etapo rungtynės jų lauks antradienį, 12:00 Lietuvos laiku prieš Kosta Riką. Šias rungtynes taip pat ir vėl transliuos Delfi TV.\n\nRezultatas:\n\nLietuva 9 : 0 Marokas\n\n2’ [1 : 0] Laurynas Danielius\n\n11’ [2 : 0] Matas Radžiukynas\n\n17’ [3 : 0] Arnas Levonauskas\n\n18’ [4 : 0] Laurynas Danielius\n\n20’ [5 : 0] Matas Radžiukynas\n\n24’ [6 : 0] Arnas Levonauskas\n\n35’ [7 : 0] Deividas Gineitis\n\n36’ [8 : 0] Matas Radžiukynas\n\n39’ [9 : 0] Mindaugas Zlatkus\n\nLietuvos mažojo futbolo rinktinės sudėtis 2022 m. Socca Pasaulio čempionatui (rugsėjo 10-18 d., Budapeštas):\n\nVartininkai: Titas Vitkauskas (Nr. 1), Mantas Šumskis (Nr. 77).\n\nGynėjai: Deividas Gineitis (Nr. 2), Marius Linkevičius (Nr. 8), Matas Venslauskas (Nr. 4), Mindaugas Zlatkus (Nr. 9).\n\nSaugai: Matas Radžiukynas (Nr. 5), Arnas Levonauskas (Nr. 3), Augustas Trinkūnas (Nr. 11).\n\nPuolėjai: Laurynas Danielius (Nr. 7), Paulius Sirotavičius (Nr. 10).\n\nTreneriai: Mindaugas Grigalevičius (vyriausiasis treneris), Giedrius Brazaitis (trenerio asistentas).\n\nLietuvos mažojo futbolo rinktinės grupių etapo tvarkaraštis:\n\nRugsėjo 13 d.: Lietuva - Kosta Rika (12:00 Lietuvos laiku)\n\nRugsėjo 14 d.: Slovėnija - Lietuva (15:00 Lietuvos laiku)\n\nRugsėjo 15 d.: Lenkija - Lietuva (20:00 Lietuvos laiku)",
    "Pirmose pasaulio čempionato rungtynėse „hat-tricką“ įmušęs Radžiukynas: iš naujo įsimylėjau futbolą": "Šeštadienį Vengrijos sostinėje Budapešte savo žygį Socca mažojo futbolo pasaulio čempionate pradėjo Lietuvos mažojo futbolo rinktinė. Pradžia Lietuvai buvo daugiau nei ideali – ji net 9:0 sutriuškino Maroko mažojo futbolo rinktinę, skelbia LMFA.\n\nTokiu dideliu skirtumu Lietuvos mažojo futbolo rinktinė dar nebuvo laimėjusi nei viename čempionate, tad ši pergalė – rekordinė. Įdomu ir tai, kad Lietuvos rinktinės pergalė apskritai buvo didžiausia tarp visų pirmosios dienos pasaulio čempionato rungtynių.\n\nPrie šios pergalės svariai prisidėjo saugas Matas Radžiukynas – jis pelnė tris įvarčius ir atliko dar vieną rezultatyvų perdavimą. Po tokio debiuto Lietuvos mažojo futbolo rinktinėje 23-ejų metų futbolininkas neslėpė džiaugsmo.\n\n„Puikus, tikrai geras jausmas po tokio debiuto. Visada atstovauti savo šaliai yra garbė. Kalbant atvirai, tokio debiuto nesitikėjau, bet pirmos rungtynės mums susiklostė beveik kaip iš natų“, – sakė M.Radžiukynas.\n\nNet devynis įvarčius į Maroko vartus pelniusi Lietuvos rinktinė supranta, kad varžovas nebuvo iš stipriausiųjų. Maroko rinktinė tiek fiziškai, tiek taktiškai atrodė silpnesnė ir kitos C grupės komandos turėtų kelti rimtesnį iššūkį. Antradienį, 12:00 Lietuvos laiku, antroji tai daryti bandys Kosta Rikos mažojo futbolo rinktinė, kuri pirmąsias savo rungtynes 0:4 pralaimėjo Slovėnijai.\n\n„Tiesa, Marokas nebuvo stipriausia komanda ir iš jų didesnio pasipriešinimo nesulaukėme. Pirmose grupės rungtynėse labai svarbu iškovoti tris taškus, ką ir padarėme, tai ir yra svarbiausia. Į kiekvienas rungtynes eisime nusiteikę laimėti, tad praeitų rungtynių rezultatas neturėtų mums daryti jokios įtakos. Gera pradžia – pusė darbo, bet po tokios pradžios ant laurų neužmigsime. Esu tikras, kad prieš Kosta Riką laukia sunkios rungtynės, bet savo žaidime nieko per daug nekeisime, laikysimės plano, žaisime savo žaidimą ir sieksime antrosios pergalės“, – tikino M.Radžiukynas.\n\nPrieš Maroko rinktinę lietuviai beveik visus savo įvarčius pelnė po kombinacijų ar perdavimų, leidusiu mušti į tuščius vartus ir M.Radžiukynas atskleidė, kad tokia taktika yra būtent trenerių Mindaugo Grigalevičiaus ir Giedriaus Brazaičio nurodymas.\n\n„Abu treneris reikalauja iš mūsų žaisti kombinacinį, greitą futbolą, o su laiku vis labiau jaučiame vienas kito judesius aikštėje, todėl ir pavyksta mušti tokius įvarčius“, – pridūrė saugas.\n\nLietuvos A lygos ir I lygos patirties turintis futbolininkas anksčiau žaidė tokiuose klubuose kaip Kauno „Stumbras“, „Palanga“, Gargždų „Banga“, Vilniaus „Riteriai“ ir Alytaus „Dainava“. Visgi, jo meilė futbolui jau buvo priblėsusi, bet ją susigrąžinti padėjo šiais metais atrastas mažasis futbolas.\n\n„Šis sezonas man buvo pirmas mažajame futbole, MFL lygoje atstovaujant FC „Žalia Raudona“ ekipai. Galiu pasakyti, kad iš naujo įsimylėjau futbolą ir tokio formato žaidime jaučiuosi kaip žuvis vandenyje“, – džiaugėsi rezultatyviausias Lietuvos rinktinės narys šių metų pasaulio čempionate.\n\nPabaigai M.Radžiukynas, kuris aikštėje išsiskiria Ukrainos vėliavos spalvų galvos raiščiu, pasidžiaugė ir Lietuvos mažojo futbolo rinktinėje tvyrančia atmosfera: „Atmosfera komandoje superinė, tikrai smagu čia būti. Vienybė ir vienas kito palaikymas dominuoja ir jei tą išlaikysime – viskas bus gerai“.\n\nLietuvos mažojo futbolo rinktinės sudėtis 2022 m. Socca Pasaulio čempionatui (rugsėjo 10-18 d., Budapeštas):\n\nVartininkai: Titas Vitkauskas (Nr. 1), Mantas Šumskis (Nr. 77).\n\nGynėjai: Deividas Gineitis (Nr. 2), Marius Linkevičius (Nr. 8), Matas Venslauskas (Nr. 4), Mindaugas Zlatkus (Nr. 9).\n\nSaugai: Matas Radžiukynas (Nr. 5), Arnas Levonauskas (Nr. 3), Augustas Trinkūnas (Nr. 11).\n\nPuolėjai: Laurynas Danielius (Nr. 7), Paulius Sirotavičius (Nr. 10).\n\nTreneriai: Mindaugas Grigalevičius (vyriausiasis treneris), Giedrius Brazaitis (trenerio asistentas).\n\nLietuvos mažojo futbolo rinktinės grupių etapo tvarkaraštis:\n\nRugsėjo 13 d.: Lietuva – Kosta Rika (12:00 Lietuvos laiku)\n\nRugsėjo 14 d.: Slovėnija – Lietuva (15:00 Lietuvos laiku)\n\nRugsėjo 15 d.: Lenkija – Lietuva (20:00 Lietuvos laiku)",
    "Pasaulio sporto savaitė: jaunosios kartos triumfas teniso bei dviračių sporto varžybose ir Italijos tinklininkų pergalė": "Tai buvo svarbiausi praėjusios savaitės pasaulio sporto įvykiai.\n\nSvarbiausi savaitės įvykiai\n\nRugsėjo 5 d. Niujorke JAV atvirojo teniso čempionato aštuntfinalyje 22 Didžiojo kirčio turnyrų nugalėtojas ispanas Rafaelis Nadalis pralaimėjo amerikiečiui Francesui Tiafoe 4:6, 6:4, 4:6, 3:6. 36 metų R.Nadalis pirmą kartą nuo 2017 m. Vimbldono čempionato nepateko į Didžiojo kirčio turnyro ketvirtfinalį.\n\nRugsėjo 6 d. Prasidėjo futbolo Čempionų lygos grupės varžybos. Pirmajame ture čempiono vardą ginantis Madrido „Real“ išvykoje nugalėjo Glazgo „Celtic“ 3:0. Didžiausiu skirtumu laimėjo „Manchester City“ (išvykoje prieš „Sevilla“ 4:0), Amsterdamo „Ajax“ (namie prieš Glazgo „Rangers“ 4:0) ir „Barcelona“ (namie prieš Plzenio „Viktoria“ 5:1).\n\nRugsėjo 7–8 d. Ciuriche lengvosios atletikos Deimantinės lygos baigiamajame etape geriausius pasaulio sezono rezultatus pasiekė Marileidy Paulino iš Dominikonų Respublikos (400 m), Emmanuelis Koriras iš Kenijos (800 m), norvegas Jakobas Ingebrigtsenas (1500 m) ir amerikietis Joe Kovacsas (rutulys). J.Kovacsas taip pat pasiekė Deimantinės lygos rekordą. Brazilas Alisonas dos Santosas (400 m su barjerais) ir švedas Armandas Duplantis (kartis) iškovojo septintąją pergalę per sezoną. 100 metrų bėgimo varžybas laimėjo jamaikietė Shelly-Ann Fraser-Pryce ir amerikietis Trayvonas Bromellas.\n\nRugsėjo 9 d. Splite (Kroatija) Europos moterų vandensvydžio čempionato finale Ispanija nugalėjo Graikiją 9:6. Bronzos medalius laimėjo Italija. Ispanės žemyno čempionėmis tapo trečiąjį kartą (du praėjusius – 2014 ir 2020 m.). Graikės ketvirtą kartą žaidė finale, bet dar nė karto netapo čempionėmis.\n\nRugsėjo 9 d. Anglijos, Škotijos, Velso ir Šiaurės Airijos futbolo sąjungos dėl karalienės Elizabeth II mirties nukėlė visas savaitgalį numatytas rungtynes.\n\nRugsėjo 9 d. „Grand Prix Cycliste de Quebec“ dviračių lenktynių nugalėtoju tapo prancūzas Benoit Cosnefroy (AG2R).\n\nRugsėjo 10 d. Splite (Kroatija) Europos vyrų vandensvydžio čempionato finale Kroatija nugalėjo Vengriją 10:9. Bronzos medalius laimėjo Ispanija. Kroatai žemyno čempionais tapo antrąjį kartą (pirmąjį – 2010 m.) per 35 turnyrus. Turnyro rekordininkė Vengrija, kuri čempione tapo 13 kartų, medalius iškovojo 26-ąjį kartą.\n\nRugsėjo 10 d. Rabate (Marokas) Afrikos futbolo supertaurės rungtynėse žemyno Konfederacijos taurės laimėtojas „Berkane“ (Marokas) įveikė Čempionų lygos nugalėtoją Kasablankos „Wydad“ (Marokas) 2:0. Pirmą kartą dėl Afrikos supertaurės žaidė du Maroko klubai. „Berkane“ supertaurę iškovojo pirmąjį kartą. Maroko klubai šį prizą laimėjo penktąjį kartą per 31 sezoną.\n\nRugsėjo 10 d. Niujorke JAV atvirojo teniso čempionato finale lenkė Iga Šwiątek nugalėjo tunisietę Ons Jabeur 6:2, 7:6 (mačas truko 1 val. 51 min.). Pirmoji pasaulio raketė 21-erių I.Šwiątek laimėjo trečiąjį Didžiojo kirčio turnyrą (ji tapo 2020 ir 2022 m. Prancūzijos čempione). 28-erių O.Jabeur antrą kartą žaidė Didžiojo kirčio turnyro finale (abukart – šiais metais), bet abu kartus pralaimėjo.\n\nRugsėjo 11 d. JAV atvirojo teniso čempionato finale ispanas Carlosas Alcarazas nugalėjo norvegą Casperį Ruudą 6:4, 2:6, 7:6, 6:3. 19-metis C.Alcarazas pirmą kartą žaidė Didžiojo kirčio turnyro finale. 23 metų C.Ruudas antrą kartą žaidė Didžiojo kirčio turnyro finale, bet nelaimėjo nė vieno titulo. C.Alcarazas pakilo į pirmąją Teniso profesionalų asociacijos (ATP) reitingu ir yra jauniausias tenisininkas, tapęs pirmąja pasaulio rakete.\n\nRugsėjo 11 d. Katovicuose (Lenkija) pasaulio vyrų tinklinio čempionato finale Italija nugalėjo titulą gynusią Lenkiją 3:1. Bronzos medalius laimėjo Brazilija. Pusfinalyje Lenkija nugalėjo Braziliją 3:2, Italija – Slovėniją 3:0. Italai pasaulio čempionais tapo ketvirtąjį kartą (praėjusius kartus – 1990, 1994 ir 1998 m.). Turnyras turėjo vykti Rusijoje, bet buvo perkeltas į Lenkiją ir Slovėniją.\n\nRugsėjo 11 d. Madride baigėsi „Vuelta a España“ daugiadienės dviračių lenktynės. Jų nugalėtoju tapo belgas Remco Evenepoelas („QuickStep“), antrąją vietą užėmė ispanas Enricas Masas („Movistar“), trečiąją – ispanas Juanas Ayuso („Team Emirates“). Čempiono vardą gynęs slovėnas Primožas Rogličius („Jumbo-Visma“) pasitraukė iš lenktynių po griūties, į kurią pateko rugsėjo 6 d. 16-ajame etape (jis tuo metu užėmė antrąją vietą). 22 metų R.Evenepoelas tik antrą kartą startavo ir pirmą kartą finišavo vienose iš didžiųjų daugiadienių lenktynių (2021 m. jis nenuvažiavo iki „Giro d‘Italia“ finišo).\n\nRugsėjo 11 d. „Grand Prix Cycliste de Montreal“ dviračių lenktynių nugalėtoju tapo slovėnas Tadejus Pogačaras („Team Emirates“). Jis šį sezoną laimėjo ketvirtąsias Pasaulio turo lenktynes.\n\nRugsėjo 11 d. Resifėje (Brazilija) Amerikos vyrų krepšinio čempionato finale Argentina nugalėjo Braziliją 75:73. Bronzos medalius iškovojo JAV. Naudingiausiu turnyro krepšininku išrinktas argentinietis Gabrielis Deckas. Argentiniečiai žemyno čempionais tapo trečiąjį kartą (du praėjusius – 2001 ir 2011 m.).\n\nRugsėjo 11 d. Akropolio ralio (Graikija) nugalėtoju tapo belgas Thierry Neuville‘is („Hyunday“), antrąją vietą užėmė estas Ottas Tanakas („Hyunday“), trečiąją – ispanas Dani Sordo („Hyunday“). Pasaulio ralio čempionato bendrojoje įskaitoje po 10 etapų pirmauja suomis Kalle Rovenpera („Toyota“, 207 tšk.), O.Tanakas (154) ir Th.Neuville‘is (131).\n\nRugsėjo 11 d. Keiptaune (Pietų Afrika) pasaulio septyniukių regbio čempionato vyrų finale Fidžis nugalėjo Naująją Zelandiją 29:12, bronzos medalius laimėjo Airija. Moterų finale Australija nugalėjo Naująją Zelandiją 24:22, bronzos medalius laimėjo Prancūzija. Fidžiečiai pasaulio čempionais tapo trečiąjį kartą, australės – antrąjį kartą.\n\nRugsėjo 11 d. Grace (Austrija) Europos trijulių krepšinio čempionato vyrų finale Serbija nugalėjo Latviją 21:14, bronzos medalius laimėjo Nyderlandai. Moterų finale Prancūzija nugalėjo Nyderlandus 21:14, bronzos medalius laimėjo Lenkija. Serbai čempionais tapo ketvirtą kartą iš eilės, titulą susigrąžinusios prancūzės – trečią kartą.\n\nRugsėjo 11 d. Moncoje „Formulės-1“ čempionato Italijos etapo nugalėtoju tapo olandas Maxas Verstappenas („Red Bull“), antrąją vietą užėmė monakietis Charles‘is Leclerc‘as („Ferrari“), trečiąją – George‘as Russellas („Mercedes“). M.Verstappenas laimėjo 11-ąjį etapą šį sezoną, tarp jų – penktąjį iš eilės. Po 16 etapų bendrojoje įskaitoje pirmauja M.Verstappenas (335 tšk.), Ch.Leclerc‘as (219) ir meksikietis Sergio Perezas („Red Bull“, 210).\n\nNacionalinės futbolo lygos\n\nRugsėjo 9–11 d. Vokietijos lygos lyderiu tapo Berlyno „Union“, išvykoje nugalėjęs „Köln“ 1:0. Buvusi lyderė Dortmundo „Borussia“ išvykoje pralaimėjo „Leipzig“ 0:3, čempiono vardą ginantis Miuncheno „Bayern“ namie sužaidė lygiosiomis su „Stuttgart“ 2:2. Po 6 turų pirmauja „Union“ (14 tšk.), „Freiburg“ (13), „Bayern“, „Hoffenheim“ ir Dortmundo „Borussia“ (po 12).\n\nItalijos lygoje taškus vėl prarado Turino „Juventus“, namie sužaidęs lygiosiomis su „Salernitana“ 2:2. „Juventus“ ketvirtas rungtynes per šešis turus baigė lygiosiomis. Buvusi lyderė Bergamo „Atalanta“ namie sužaidė lygiosiomis su „Cremonese“ 1:1. Kiti lyderiai ir favoritai pasiekė pergales. Po 6 turų pirmauja „Napoli“, „Atalanta“, „Milan“ (po 14 tšk.), „Udinese“ (13), Milano „Inter“ (12) ir Romos „Lazio“ (11).\n\nIspanijos lygoje svarbiausiose turo rungtynėse Sevilijos „Real Betis“ namie nugalėjo „Villarreal“ 1:0. Po 5 turų pirmauja Madrido „Real“ (15 tšk.), „Barcelona“ (13), „Real Betis“ (12), „Villarreal“, Bilbao „Athletic“ ir Madrido „Atletico“ (po 10).",
    "Lietuvos mažojo futbolo rinktinės pasaulio čempionato rungtynes bus galima stebėti tiesiogiai": "Jau rugsėjo 10-18 dienomis į Vengrijos sostinę Budapeštą atvyks net 43 mažojo futbolo rinktinės, kurios varžysis 2022 metų Socca mažojo futbolo (6 prieš 6) pasaulio čempionate.\n\nTarp šių rinktinių bus ir Lietuva, kuri kovos C grupėje kartu su Lenkijos, Slovėnijos, Maroko ir Kosta Rikos rinktinėmis.\n\n2022 metų Socca mažojo futbolo pasaulio čempionato grupė, kurioje žais Lietuva | Organizatorių nuotr.\n\nSavo varžovus jau prieš kurį laiką po burtų traukimo sužinojusi Mindaugas Grigalevičiaus treniruojama Lietuvos mažojo futbolo rinktinė šiandien jau žino ir kada tiksliai žais su kiekviena iš minėtų rinktinių.\n\nLietuvai mažojo futbolo pasaulio čempionatas prasidės rugsėjo 10 dieną. 14:00 Lietuvos laiku mūsų rinktinė žais su Maroko mažojo futbolo rinktine. Priminsime, kad su šia Afrikos žemyno komanda Lietuva žaidė ir 2019 čempionate, kuriame juos įveikė net 6:0.\n\nAntrosios rungtynės Lietuvos lauks po trijų dienų – rugsėjo 13 dieną, 12:00 Lietuvos laiku mūsų šalis jėgas išmėgins su pasaulio pirmenybių debiutante Kosta Rika.\n\nKitą dieną, rugsėjo 14, 15:00 mūsų šalies laiku, Lietuvos mažojo futbolo rinktinės lauks labai svarbi akistata su Slovėnija, o grupių etapas bus užbaigtas rugsėjo 15 dienos vakarą rungtynėmis su pasaulio vicečempionais Lenkijos futbolininkais. Rungtynės su jais prasidės 20:00 Lietuvos laiku.\n\nLabai svarbu pabrėžti, kad visas šias Lietuvos mažojo futbolo rinktinės rungtynes bus galima stebėti tiesiogiai per DelfiTV internetinę platformą.\n\nTaip pat priminsime, kad į Socca mažojo futbolo pasaulio čempionato aštuntfinalį pateks dvi stipriausios grupės rinktinės.\n\nLietuvos mažojo futbolo rinktinės grupių etapo tvarkaraštis:\n\nRugsėjo 10 d.: Lietuva - Marokas (14:00 Lietuvos laiku)\n\nRugsėjo 13 d.: Lietuva - Kosta Rika (12:00 Lietuvos laiku)\n\nRugsėjo 14 d.: Slovėnija - Lietuva (15:00 Lietuvos laiku)\n\nRugsėjo 15 d.: Lenkija - Lietuva (20:00 Lietuvos laiku)\n\nLietuvos mažojo futbolo rinktinės grupių etapo tvarkaraštis | Organizatorių nuotr.\n\nLietuvos mažojo futbolo rinktinės sudėtis 2022 m. Socca Pasaulio čempionatui (rugsėjo 10-18 d., Budapeštas):\n\nVartininkai: Titas Vitkauskas (Nr. 1), Mantas Šumskis (Nr. 77).\n\nGynėjai: Deividas Gineitis (Nr. 2), Marius Linkevičius (Nr. 8), Matas Venslauskas (Nr. 4), Mindaugas Zlatkus (Nr. 9).\n\nSaugai: Matas Radžiukynas (Nr. 5), Arnas Levonauskas (Nr. 3), Augustas Trinkūnas (Nr. 11).\n\nPuolėjai: Laurynas Danielius (Nr. 7), Paulius Sirotavičius (Nr. 10).\n\nTreneriai: Mindaugas Grigalevičius (vyriausiasis treneris), Giedrius Brazaitis (trenerio asistentas).",
    "Lietuviški grūdai šiemet gabenami sklandžiau, bet brangiau": "„Lietuvos geležinkelių“ grupės krovinių pervežimo bendrovė „LTG Cargo“ kol kas neįvardino šių metų pervežimo apimčių – jos, pasak įmonės atstovės, paaiškės pasibaigus grūdų sezonui. Tačiau teigiama, kad šiuo metu aktyviai vyksta Lietuvoje užaugintų grūdų vežimas į Klaipėdos uostą.\n\n„Šiais metais grūdų sezonas prasidėjo vėliau nei planuota, vis tik jis yra intensyvesnis, o pervežimai vyksta sklandžiau nei praėjusiais metais. Daugiausiai grūdų planuojama pervežti rugpjūčio ir rugsėjo mėnesiais“, – BNS sakė LTG komunikacijos partnerė Kotryna Dzikaraitė.\n\nVagonų trūkumas kompensuojamas greitesniu darbu\n\nLietuvos grūdų perdirbėjų ir prekybininkų asociacijos prezidentas Karolis Šimas sako, kad nors javapjūtė vėlavo, tačiau šiemet anksčiau nei įprastai prasidėjo lietuviškų grūdų eksportas laivais ir Lietuva anksti pardavė didelius kiekius grūdų.\n\n„Grūdų supirkimas ir pristatymas į uostą vyksta pakankamai sklandžiai, didelių eilių prie elevatorių nėra, kas būdavo istoriškai anksčiau“, – BNS sakė K. Šimas.\n\nPasak jo, „Lietuvos geležinkeliai“ vagonų trūkumą kompensuoja greitesne jų apyvarta, grūdų eksporto logistiką lengvina laisvesni keliai, nes nėra Baltarusijos tranzito.\n\n„Vidutinis vagono apyvartumas trunka apytikriai apie penkias dienas ir šis terminas yra pagirtinas bei vienas geriausių Lietuvos grūdų eksporto istorijoje“, – sakė K. Šimas.\n\nPrekių ir paslaugų žemdirbiams bei grūdų supirkimo įmonės „Linas Agro“ grūdų prekybos vadovas Svajūnas Banelis teigė, jog bendrovė su „Lietuvos geležinkeliais“ turi ilgalaikę sutartį, todėl problemų nepatiria, nors vagonų trūkumas – didelis iššūkis daugeliui kitų rinkos dalyvių.\n\n„Sprendimas turėti ilgalaikes sutartis su „Lietuvos geležinkeliais“ nėra lengvas, todėl nuolat vertiname galimas rizikas ir šiuo metu jaučiame, kad rizikos pateisina priemones“, – BNS teigė S. Banelis.\n\nJis pastebėjo, kad ši problema didelė ir Latvijoje, kur taip pat yra didelis vagonų deficitas, nes beveik visas Latvijos geležinkelių parkas yra užstrigęs Ukrainoje ir negali patenkinti viso rinkos poreikio.\n\n„Šios problemos jau tęsiasi ne vienerius metus ir Latvijoje būtini pokyčiai. Faktiškai ką mes darome dabar – tai gelbėjame Latviją, siųsdami į ją vagonus grūdams išvežti iš savo valdomų objektų“, – teigė S. Banelis.\n\nPasak jo, transporto trūkumas rinkoje taip pat didelis, nes daug Ukrainos krovinių gabenama nuo pasienio su Lenkija.\n\nEksportuotojai skaičiuoja, jog šiemet, palyginti su pernai, logistika geležinkeliais pabrango apie 12-13 proc. Pasak S. Banelio, pervežimų kainos sausuma padidėjo apie 30–40 proc. dėl išaugusių kuro kainų bei darbo užmokesčio.\n\nLTG atstovė kalbėjo, kad lietuviški grūdai gabenami tiek „LTG Cargo“ grūdvežiais, tiek klientų išsinuomotais vagonais. Šiuo metu bendrovė turi apie 1,1 tūkst. grūdams gabenti pritaikytų ir Lietuvoje naudojamų vagonų – visi jie yra išnuomoti klientams.\n\n„LTG Cargo“ pernai skelbė, kad įsigis dar 500 grūdvežių, tačiau dėl Rusijos karo Ukrainoje, Baltarusijai ir Rusijai paskelbtų sankcijų poveikio ir pasikeitusios situacijos rinkoje, pirkimas buvo sustabdytas.\n\n„Nepaisant to, šiemet siekiama dar aktyviau bendradarbiauti su klientais, efektyviau formuoti vagonų sąstatus – vienu kartu ir vienoje vietoje suformuojamas pilnas traukinio sąstatas, kuris be performavimo tarpinėse stotyse gabenamas tiesiai į Klaipėdos jūrų uostą, tokiu būdu užtikrinant greitesnius pervežimus“, – sakė K. Dzikaraitė.\n\nPernai į Klaipėdos uostą geležinkeliais buvo pervežta apie 2,3 mln. tonų lietuviškų gūdų. „LTG Cargo“ skaičiuoja, kad šiemet jų pervežimai pasieks praėjusių metų apimtis arba kiek daugiau.\n\nGrūdų derlius – geresnis nei vidutiniškas\n\nGrūdininkai sako, kad šių metų derlius – geresnis nei vidutiniškas bei didesnis nei pernai, tačiau kokybė vertinama prasčiau, nes trūksta saiko svorio, baltymo. Dėl to nuogąstaujama, kad gali būti sudėtingiau eksportuoti grūdus.\n\nK. Šimas prognozuoja, kad šiemet Lietuvos grūdų derlius sieks 7,2-7,5 mln. tonų.\n\n„Pernai nukentėjome nuo sausrų ir derlius tesiekė tik 6,6 mln. tonų. O rekordiniais metais turėjome 8,2 mln. tonų derlių. Tačiau, palyginti su įprastais metais, šiemet kviečiuose žemesni baltymai ir daug smulkių grūdų. Matosi, kad ūkininkai šiemet tręšė nepakankamai, taupė trąšų sąskaita. Šių metų kviečių baltymai siekia apie 12,5 proc.“, – BNS sakė K. Šimas.\n\nAnot jo, taip pat nedžiugina, jog didelė dalis kviečių turi mažą saiko svorį ir pagal tai priskiriami trečiai ar ketvirtai klasei. Teigiama, jog dėl to keičiasi ir Lietuvos grūdų eksporto kryptys.\n\n„Dvejus metus Lietuvos grūdų didžiausios eksporto kryptys buvo Nigerija, Ispanija, Pietų Afrikos Respublika, Saudo Arabija. Šiais metais šias kryptis gali pakeisti Alžyras, Marokas arba kitos šalys, kuriose Lietuva konkuruos su žemesnio baltymingumo kviečiais“, – sakė K. Šimas.\n\n„Linas Agro“ grūdų prekybos vadovas teigė, kad šiemet derlingumas buvo neblogas, visų grūdų derlius yra artimas 2020 metų rezultatams ir turėtų siekti apie 7,5–7,8 mln. tonų. Tačiau kokybė, anot jo, labai įvairi.\n\n„Problema ta, kad šiemet turėsime mažiau aukštos kokybės kviečių, antros klasės kviečiams trūksta saiko svorio ir glitimo. Tai rodo, kad ūkininkai galbūt naudojo mažiau trąšų, o kviečiams bręstant trūko saulės, todėl jų baltymo ir glitimo rodikliai yra žemesni“, – BNS sakė S. Banelis.\n\n„Kitų kultūrų, tokių kaip miežiai, kvietrugiai, kokybė ir derlingumas šiemet buvo geras“, – teigė jis.\n\nS. Banelis pastebėjo, kad nedžiugina Lietuvos ir Latvijos ūkiuose užaugintas rapsų derlius. Anot jo, šiemet iš hektaro vidutiniškai prikulta apie 2,5–2,7 tonos, kai įprastai stipriuose ūkiuose buvo nuimamas apie 4 tonų iš hektaro derlius.\n\n„Nors sezono pradžioje buvo daug optimizmo dėl gero rapsų aliejingumo, tačiau šiemet jo rodikliai yra identiški kaip ir pernykščio derliaus – siekia šiek tiek daugiau nei 45 proc. sausoje medžiagoje“, – sakė S. Banelis.\n\nPasak jo, įprastai kasmet „Linas Agro“ aukštos kokybės grūdai sudarydavo apie 20–25 proc. visų superkamų grūdų, o šiemet jų kiekis sieks vos 5–10 proc. Pašarinių grūdų kokybė taip pat yra prastesnė, todėl jų eksportavimas taip pat kol kas neaiškus, nors Europoje ir juntamas pašarinių grūdų trūkumas.\n\nIššūkis – išauginti kokybišką derlių\n\nSupirkėjai skaičiuoja, kad jei šiemet derlius bus apie 7,5–8 mln. tonų, o Lietuvos vidaus suvartojimas siekia apie 3 mln. tonų, tai eksporto dalis gali siekti apie 4–5 mln. tonų. Didžiąją dalį sudarys kviečiai, rapsai, miežiai.\n\nPasak S. Banelio, grūdų kainos išsilaikys nestabilios, o kai veiklą dėl išaugusių dujų kainų stabdo stambios trąšų gamybos įmonės ir Lietuvoje, ir kitose Europos šalyse, žemės ūkio perspektyvos nedžiugina.\n\n„Tikėtina, kad trąšų kainos dar labiau augs, gali atsirasti jų ženklus trūkumas rinkoje, tad kitą sezoną galime susidurti su dar žemesne grūdų kokybe, kurią lems mažesnis trąšų naudojimas. Kitąmet ūkininkų laukia nemenkas iššūkis suvaldyti šią situaciją ir išauginti kokybišką derlių“, – sakė S. Banelis.\n\nPasak jo, supirkėjams tampa sudėtinga ateičiai planuoti ir sudaryti išankstines sutartis su pirkėjais.\n\n„Dabar nemaži grūdų srautai į užsienio rinkas vėl pradėjo keliauti iš Ukrainos, pirkėjai taip pat ima aktyviau domėtis ir rusiškais grūdais, kurių kaina yra 30 JAV dolerių už toną mažesnė. Europietiški grūdai praranda pirkėjų susidomėjimą ir konkurencingumą“, – teigė S. Banelis.\n\n„Lietuva ir Latvija visuomet garsėjo kaip aukštos kokybės grūdų eksportuotojai, o šiemet mūsų derlius – standartinis, kaip ir Prancūzijoje, Rumunijoje, Vokietijoje, tad mums tenka konkuruoti rinkoje ypač įtemptomis sąlygomis“, – pridūrė jis.\n\nK. Šimas kalbėjo, kad būtina įvertinti tai, jog grūdai sausi ir ūkininkai, turintys galimybes, gali rinktis sandėliuoti pas save ir parduoti grūdus vėliau.\n\n„Šiandieninis kainų kritimas ūkininkus išgąsdino ir akivaizdu, kad jie nori diversifikuoti riziką, dalį grūdų pasilikdami vėlesniam laikui. Iki pat javapjūtės pradžios, kviečių kaina biržose krito apie 100 eurų, rapsų – 220 eurų. Antrasis kritimas fiksuotas, kuomet atsivėrė Ukrainos eksportas jūra. Rinkos į tai sureagavo labai drastiškai. Kas bus toliau, sunku pasakyti“, – teigė asociacijos prezidentas.\n\nPaprastai per Klaipėdos uostą eksportuojama virš 80 proc. visų eksportuojamų lietuviškų grūdų.",
    "Perspėjama, kad parduotuvėse sumažės vaisių, daržovių ir gėlių, stipriai augs kainos – kas vyksta?": "Tačiau 7,9 milijardo dolerių vertės pramonė vystėsi tada, kai dujos buvo pigesnės. Kainų krizė greičiausiai paspartins perėjimą prie kitų energijos šaltinių, tačiau dėl jos taip pat gali žlugti daugelis įmonių.\n\nEuropoje dujų kainos išaugo maždaug 20 kartų nei buvo prieš metus. Padidėjimą daugiausia lėmė tai, kad Rusija, reaguodama į Vakarų sankcijas dėl invazijos į Ukrainą, apribojo dujų tiekimą.\n\nPramonės grupė „Glastuinbouw Nederland“ teigia, kad 40 % iš 3000 jos narių turi finansinių problemų. Dėl to Europos parduotuvėse ne sezono metu gali būti mažiau vaisių, daržovių ir gėlių. Tai taip pat gali reikšti, kad gamyba gali būti perkelta į šiltesnes šalis, tokias kaip Ispanija, Marokas ir Kenija.\n\nŠiltnamio savininkas Pieteris Wijnenas norėtų kreipti dėmesį į daržovių auginimą. Tačiau jo gyvenimo centre dabar dujų ir elektros kainos, o ne daržovės – paprikos ir agurkai.\n\n„Tokį šiltnamį kaip šis žiemą reikia šildyti“, – sakė jis apie savo 32 hektarų plotą pietinėje Nyderlandų Limburgo vietovėje.\n\nP. Wijnenas pridūrė: „Kai kainos kils ir bus daug didesnės, nei esame įpratę, turėsime pakeisti savo planus“.\n\nBe kitų priemonių, P. Wijnenas mažina plotą, kurį šią žiemą šildys „Wijnen Square Crops“. Jis planuoja auginti mažiau, bet didesnių agurkų, taip pat papildomai parduoti savo pagamintą elektrą.\n\nDar visai neseniai Nyderlandų šiltnamiai sunaudojo apie tris milijardus kubinių metrų dujų per metus arba apie aštuonis procentus viso šalies kiekio. Šis skaičius mažėjo, nes atsirado atsinaujinančių energijos šaltinių pasirinkimas.\n\nNyderlandų statistikos tarnybos duomenimis, per metus iki birželio mėnesio pramonėje dujų suvartojimas sumažėjo 23 %.\n\nTačiau augintojų teigimu, šiemet sumažėjęs jų kiekis yra tiek sunkumų, tiek ir pokyčių ženklas.\n\nMichelis van Schie iš „Royal HollandFlora“ sakė: „Daugelis augintojų nusprendžia uždaryti savo verslą, nes nesitiki artimiausiu metu jokių pasikeitimų“.\n\nParduotuvės maždaug trečdaliu sumažino gėlių užsakymus, tikėdamosis, kad žmonės įpirks mažiau, nes didėja pragyvenimo išlaidos, pridūrė jis.\n\nOlandijos šiltnamių pramonė turi stiprų ryšį su gamtinėmis dujomis dėl Groningeno dujų telkinio, kuris daugelį metų buvo didžiausias Europoje. Gamyba buvo sumažinta 2010-aisiais dėl jo sukeltų žemės drebėjimų.\n\nKai kuriuose didesniuose šiltnamiuose, pavyzdžiui, „Wijnen's“, yra gamyklos, deginančios dujas, kad sukurtų šilumą ir elektrą – 2,4 gigavato galios sistemos išplitusios visoje šalyje, o tai sudaro apie 14 % visos Olandijos suvartojamo kiekio.\n\nDaugeliui šiltnamių šilumos reikia daugiau nei elektros, o esant didžiausiai paklausai papildomą energiją jie gali parduoti.\n\nKai kurie šiltnamiai investavo į biomasę, skirtą šilumai, nors mediena tampa vis mažiau prieinama ir brangesnė. Kai kurie turi geoterminį šildymą. Visi naudoja saulės energiją ir augalų auginimui – pirminiam šiltnamio efektui.\n\n„Kiekvienas augintojas yra unikalus, todėl labai sunku daryti išvadas apie šią krizę“, – sakė finansinių paslaugų bendrovės „Rabobank“ atstovė Cindy van Rijswick. C. van Rijswick pridūrė, kad kai kuriems Nyderlandų šiltnamiams gali sektis gerai su pigesnėmis dujų sutartimis.\n\nSumažėjus Groningeno gamybai, „Wijnen“ investavo 30 milijonų eurų į geoterminį projektą ir biomasės gamyklas. Tačiau šiuo metu naudingos jo dujų gamyklos, gaminančios ir šilumą, ir elektrą.\n\n„Mums nereikia viso elektros kiekio, bet rinkai reikia brangios elektros, todėl mes ją gaminame, parduodame tinklui, o tada šiluma mums kartais būna gana pigi“, – sakė ji.\n\nVis dėlto „Rabobank“ vadovė C. van Rijswick teigė, kad dabartinė krizė greičiausiai pakeis pramonę, pereisime prie vietinės gamybos.\n\n„Atrodo, mes vėl grįšime į istoriją, kai Ispanija gamina daržoves žiemą, o Šiaurės Europos šalys – vasarą. Kai kas sako, kad gal taip ir turėtų būti.“",
    "„Deimantinės lygos“ finalai: N.Lylesas pagerino U.Bolto rekordą, A.Duplantis šoko daugiau nei 6 m": "Ciuriche (Šveicarija) ketvirtadienį nusileido 2022 m. „Deimantinės lygos“ lengvosios atletikos varžybų sezono uždanga. Antrąją finalų dieną paaiškėjo net 26 rungčių čempionai.\n\nVyrų 200 m bėgime amerikietis Noah Lylesas finišavo per 19.52 sek. Jis pagerino dar 2012 m. jamaikiečio Usaino Bolto pasiektą varžybų rekordą (19.66). N.Lylesui nesutrukdė net ir priešpriešinis vėjas (-0,6 m/s). Visus varžovus amerikietis aplenkė bent 0.5 sek.\n\n📍Zürich Diamond League Final💎🇨🇭\n\n\n\nMENS 200m FINAL\n\n\n\n🥇19.52 🇺🇸Noah Lyles (MR)\n\n🥈20.02🇨🇦Aaron Brown (SB)\n\n🥉20.02🇩🇴Alexander Ogando\n\n\n\nWind: -0.6 pic.twitter.com/3dvy0Sod5b — 🫥.jay (@tajaihmarson) September 8, 2022\n\n19.52s!!🔥🔥\n\n\n\nNoah Lyles 🇺🇲 won the men's 200m at the Zurich Diamond League final in a Meet Record of 19.52s (-0.6), breaking the previous held by Usain Bolt.\n\nAaron Brown 🇨🇦 was 2nd in 20.02s, same as Alexander Ogando 🇩🇴 in 3rd. pic.twitter.com/DWWOCDbPR6 — Track & Field Gazette (@Track_Gazette) September 8, 2022\n\nN.Lyleso šiemet pasiektas karjeros rekordas – 19.31 sek. Amerikietis yra trečias greičiausias 200 m rungties bėgikas per visą istoriją. Geresnius rezultatus yra pasiekę tik jamaikiečiai U.Boltas (19.19) bei Yohanas Blake‘as (19.26).\n\nVaržybų rekordą pagerino ir geriausias visų laikų šuolininkas su kartimi Armandas Duplantis. Jis antru bandymu įveikė 6,07 m aukštį ir 1 cm pagerino paties pernai pasiektą rekordą. A.Duplantis nusprendė nesikėsinti į savo paties šiemet pasiektą pasaulio rekordą, kuris yra net 6,21 m. Puikiai pasirodė ir antrą vietą užėmęs bei Norvegijos rekordą pakartojęs Sondre Guttormsenas (5,86 m).\n\nNetikėtai baigėsi vyrų trišuolio rungtis. Favoritais vadinti sezono lyderis Portugalijos atstovas Pedro Pichardo (17,63 m) ir kubietis Jordanas Alejandro Diazas Fortunas (17,60) į priekį praleido karjeros rekordą pagerinusį kubietį Andy Diazą Hernandezą (17,70), kuriam pergalingu tapo jau pirmasis bandymas.\n\nMoterų 400 m bėgime sužibėjo Marileidy Paulino iš Dominikos Respublikos. Ji finišavo per 48.99 sek., beveik sekunde aplenkė visas varžoves ir pasiekė šalies rekordą. Tuo pačiu M.Paulino pasiekė geriausią sezono rezultatą pasaulyje, pranokdama Bahamų atstovės Shaunae Miller-Uibo (49.11) pasiekimą.\n\nGeriausią sezono rezultatą pasaulyje pasiekė ir norvegas Jakobas Ingebrigtsenas. Jis vyrų 1500 m bėgimą laimėjo finišuodamas per 3 min. 29.02 sek. Sau priklausiusį sezono rekordą norvegas pagerino 0.03 sek.\n\nPrestižinę moterų 100 m bėgimo rungtį laimėjo jamaikietė Shelly-Ann Fraser-Pryce. Sprinto legenda finišavo per 10.65 sek. ir pakartojo pernai tautietės Elaine Thompson-Herah pasiektą varžybų rekordą. Analogišką vyrų rungtį laimėjo amerikietis Trayvonas Bromellas (9.94), aplenkęs vieną greičiausių visų laikų žmonių Y.Blake‘ą (10.05).\n\nGeriausią sezono rezultatą pasaulyje pasiekė Emmanuelis Kipkurui Koriras iš Kenijos, 800 m nubėgęs per 1 min. 43.26 sek.\n\nKitų ketvirtadienio įskaitinių rungčių čempionai:\n\nMoterys, trišuolis. Yulimar Rojas (Venesuela) 15,28 m.\n\nMoterys, šuolis į aukštį. Jaroslava Mahučich (Ukraina) 2,03 m.\n\nVyrai, disko metimas. Kristjanas Čehas (Slovėnija) 67,10 m.\n\nMoterys, disko metimas. Valarie Allman (JAV) 67,77 m.\n\nVyrai, 400 m bėgimas. Kirani Jamesas (Grenada) 44.26 sek.\n\nMoterys, 100 m barjerinis bėgimas. Tobi Amusan (Nigerija) 12.29 sek. – varžybų rekordas.\n\nMoterys, 3000 m kliūtinis bėgimas. Werkuha Getachew (Etiopija) 9:03.57 min.\n\nVyrai, 110 m barjerinis bėgimas. Grantas Holloway (JAV) 13.02 sek.\n\nMoterys, 1500 m bėgimas. Faith Kipyegon (Kenija) 4:00.44 min.\n\nVyrai, šuolis į tolį. Miltiadis Tentoglou (Graikija) 8,42 m.\n\nMoterys, šuolis į tolį. Ivana Vuleta (Serbija) 6,97 m.\n\nVyrai, ieties metimas. Neerajas Chopra (Indija) 88,44 m.\n\nMoterys, ieties metimas. Kara Winger (JAV) 64,98 m.\n\nVyrai, 3000 m kliūtinis bėgimas. Soufiane El Bakkali (Marokas) 8:07.67 min.\n\nMoterys, 400 m barjerinis bėgimas. Femke Bol (Nyderlandai) 53.03 sek.\n\nVyrai, 400 m barjerinis bėgimas. Alisonas dos Santosas (Brazilija) 46.98 sek.\n\nMoterys, 800 m bėgimas. Mary Moraa (Kenija) 1:57.63 min.\n\nMoterys, 200 m bėgimas. Shericka Jackson (Jamaika) 21.80 sek."
}