{
    "Kolumbijoje nušauti du žurnalistai": "Kolumbijoje sekmadienį motociklu važiavę užpuolikai nušovė du žurnalistus, grįžtančius iš karnavalo, kurį nušvietė, pranešė policija.\n\nAbu žurnalistai dirbo naujienų svetainėje „Sol Digital“, kurios būstinė yra Fundasjono mieste šiaurinėje Karibų jūros pakrantėje.\n\nMagdalenos departamento policijos viršininkas Andresas Serna aukas įvardijo kaip 37 metų Leinerį Montero Ortegą ir 39 metų Dilią Contreras Cantillo.\n\nŽurnalistai buvo užpulti, kai važiavo atgal į Fundasjoną iš Santa Rosa de Limos miesto, kur rengė reportažą apie gatvės festivalį, sakė A. Serna.\n\nPolicijos viršininkas nurodė, kad dar vienas asmuo buvo sužeistas, tačiau nepatikslino, ar jis taip pat žurnalistas.\n\nPolicija sakė mananti, kad žurnalistai buvo nušauti dėl kokio nors ginčo ar konflikto karnavalo metu.\n\nTačiau Kolumbijos žurnalistų gynimo organizacija „La Fundacion para la Libertad de Prensa“ (FLIP) paragino policiją tiriant nusikaltimą „atsižvelgti į L. Montero Ortegos ir D. Contreras Cantillo žurnalistinį darbą“.\n\nFLIP pažymėjo, kad pernai Kolumbijoje įvairaus smurto aukomis, įskaitant nužudymus, tapo iš viso 768 žurnalistai.\n\nA. Serna sušaukė skubų policijos pareigūnų pasitarimą Fundasjone, kur, pasak vyriausybės, padėtis yra viena blogiausių šalyje dėl klestinčio smurto, skurdo, juodosios rinkos ir silpnų valdžios institucijų.\n\nNuo 2016 metų, kai buvo pasirašytas taikos susitarimas su Kolumbijos revoliucinių ginkluotųjų pajėgų (FARC) sukilėliais, Kolumbijoje buvo nužudyti dešimt žurnalistų.\n\nPasak tarptautinės organizacijos „Žurnalistai be sienų“ (RSF), Kolumbija yra trečia pavojingiausia Lotynų Amerikos šalis žurnalistams po Venesuelos ir Meksikos.\n\nKolumbijos parlamento aukštųjų rūmų – Senato – pirmininkas Roy'us Barrerasas žurnalistų nužudymą pavadino pasikėsinimu į „demokratiją“ ir paragino policiją nuodugniai ištirti šią bylą.",
    "Ekvadore nužudytas neapykantos nusikaltimus tyręs prokuroras": "Prie Ekvadoro prokuratūros Gvajakilyje pirmadienį buvo nužudytas prokuroras, tyręs neapykantos nusikaltimus ir moterų žudynes, pranešė institucija.\n\nŠį rytą Gvajakilio uostamiestyje prie pastato, kuriame jis dirbo, Edgarą Escobarą nušovė šaulys, socialiniame tinkle „Twitter“ pranešė prokuratūra.\n\nŽmogžudystė įvykdyta tuo metu, kai Ekvadorą krečia smurto, susijusio su prekyba narkotikais, banga, o konkuruojančios gaujos sėja siaubą Gvajakilyje ir jo kalėjimų sistemoje.\n\nProkuratūra pranešė, kad du įtariamieji buvo sulaikyti per policijos operaciją mieste, kuris yra šalies komercinis centras.\n\nPraėjusį mėnesį pasienyje su Kolumbija esančiame Lago Agrijaus mieste buvo nušautas teisėjas.\n\nEkvadoras. Asociatyvi nuotr. / Jaime Dantas/Unsplash nuotr.\n\nAnksčiau šiemet ginkluoti užpuolikai taip pat nužudė Mantos uostamiesčio prokurorą.\n\nE. Escobaras nužudytas po to, kai Kito policijos mokykloje dingo 34 metų advokatė Maria Belen Bernal .\n\nPrieš savaitę M. B. Bernal nuvyko į mokyklą aplankyti ten dirbančio savo vyro Germano Cacereso.\n\nNuo tada, kai davė parodymus tyrėjams, jis slapstosi.\n\n18 mln. gyventojų turinčioje šalyje nusikalstamumas auga. 2021 metais nužudymų skaičius, palyginti su ankstesniais metais, padidėjo beveik dvigubai – iki 14 žmogžudysčių 100 000 gyventojų.\n\nBe to, nuo 2021 metų vasario per virtinę kruvinų riaušių kalėjimuose žuvo beveik 400 kalinių, o nuo 2014 metų nužudytos mažiausiai 573 moterys – jų mirtys laikomos femicido atvejais.",
    "G-20 šalių BVP antrąjį ketvirtį sumenko 0,4 proc., EBPO – tiek pat augo": "Pažymima, jog bendras G-20 ekonominis nuosmukis kontrastuoja su augimu EBPO narėse 0,4 procento.\n\nAtaskaitoje nurodoma, jog nuosmukis atspindi staigų Kinijos ekonomikos kritimą 2,6 proc., kurį nulėmė nauji ribojimai COVID-19 infekcijos plitimui stabdyti.\n\nBVP sumažėjimas taip pat užfiksuotas Indijoje (1,4 proc.), Pietų Afrikos Respublikoje (0,7 proc.), Jungtinėje Karalystėje ir Jungtinėse Amerikos Valstijose (po 0,1 proc.).\n\nAugimas sulėtėjo Saudo Arabijoje, Indonezijoje, Meksikoje ir Vokietijoje, o spartesnis jis buvo Australijoje, Brazilijoje, Italijoje, Japonijoje, Pietų Korėjoje ir Turkijoje.\n\nDviejų G-20 narių – Meksijos ir PAR – BVP antrąjį šių metų ketvirtį buvo žemiau ikipandeminio lygio (žemiau atitinkamai 1,1 proc. ir 0,5 proc.).\n\nG-20 sudaro Argentina, Australija, Brazilija, Indija, Indonezija, Italija, Japonija, JAV, Jungtinė Karalystė, Kanada, Kinija, Meksika, Pietų Afrikos Respublika, Pietų Korėja, Prancūzija, Rusija, Saudo Arabija, Turkija, Vokietija ir Europos Sąjunga.\n\nEBPO dabar priklauso 38 valstybės: Airija, Australija, Austrija, Belgija, Čekija, Čilė, Danija, Estija, Islandija, Ispanija, Italija, Izraelis, Japonija, JAV, JK, Graikija, Kanada, Kolumbija, Kosta Rika, Latvija, Lietuva, Lenkija, Liuksemburgas, Meksika, Nyderlandai, Naujoji Zelandija, Norvegija, Pietų Korėja, Portugalija, Prancūzija, Slovakija, Slovėnija, Suomija, Švedija, Šveicarija, Turkija, Vengrija, Vokietija.",
    "Atsargoms mažėjant, kavos mėgėjų laukia galvos skausmas dėl kainų": "Vietnamo, didžiausios pasaulyje robusta kavos pupelių tiekėjos ir antros didžiausios kavos augintojos, produkcijos apimtys taip pat turėtų sumažėti 2022-2023 metais.\n\nMažėjančios atsargos ir silpnos derliaus perspektyvos sutampa su pasaulinio kavos vartojimo atsigavimu po pandemijos sukelto nuosmukio. Orientacinės robusta kavos pupelių kainos šoktelėjo 17 proc. nuo liepos viduryje pasiekto dešimties mėnesių minimumo, kylant susirūpinimui dėl tiekimo eilėje valstybių, nuo Brazilijos iki Afrikos šalių.\n\nRobusta pupelės, naudojamos tirpios kavos gamintojų, įskaitant „Nestle CA“, arba kaip espresso kavos mišinys, grįžta į rinką. Vartotojams ieškant alternatyvų norint sušvelninti augančios infliacijos poveikį, dabar šios rūšies kava, įprastai pigesnė už arabika pupeles, yra labai paklausi.\n\nKavos snobizmu garsėjančioje Australijoje prekybos centras „Coles Group Ltd.“ pranešė, kad jo parduotuvėje už 1 Australijos dolerį (69 centus) parduodama kava „dar niekada nebuvo tokia populiari“. Šalyje, kuri didžiuojasi savo kavinių kultūra ir kurioje žmonės dažnai nepagaili penkių Australijos dolerių už „flat white“ kavą, tai ryškus pokytis.",
    "Prieš kelionę į Kauną Cavanaugh JAV rinktinėje buvo antras naudingiausias": "Ir kas galėjo pagalvoti,kad Cavanough žais už JAV rinktinę,jis net pats didžiausiame sapne turbūt to nesapnavo.Ir visai nesvarbu,kad čia atrankos rinktinė,bet vien tai,jog atstovauji tokią šalį,jau yra didžiulė garbė.Visiems dabar galės pasakoti,kad yra atstovavęs savo šalies rinktinę ir joje beje buvo tarp lyderių.",
    "Išsamus laukinės gamtos suvenyrų vadovas: bandymai iš kelionės parsivežti šiuos daiktus gali baigtis bauda ar net laisvės atėmimu": "Šiame laukinės gamtos suvenyrų vadove pateikiami laukinės gamtos suvenyrų, su kuriais galite susidurti, rūšių pavyzdžiai ir informacija apie galimai taikomas taisykles. Visą straipsnį gali skaityti tik prenumeratoriai Tapdami prenumeratoriais, jūs remiate nepriklausomus autorius ir žurnalistus. Stipri ir laisva žiniasklaida – demokratijos ramstis ir vertybė, kurią būtina puoselėti. Kviečiame prisijungti prie Delfi prenumeratorių bendruomenės.\n\nGriežtai draudžiama DELFI paskelbtą informaciją panaudoti kitose interneto svetainėse, žiniasklaidos priemonėse ar kitur arba platinti mūsų medžiagą kuriuo nors pavidalu be sutikimo, o jei sutikimas gautas, būtina nurodyti DELFI kaip šaltinį.\n\n36 Pasidalino\n\nPasidalino\n\n\n\n\n\n\n\n\n\nNuorodos kopijavimas Išsamus laukinės gamtos suvenyrų vadovas: bandymai iš kelionės parsivežti šiuos daiktus gali baigtis bauda ar net laisvės atėmimu Nuoroda nukopijuota\n\n",
    "Mirties pirklys, prekiautojas karu, prekybos ginklais „McDonald`s“: kas iš tiesų yra kalinys, kurį JAV gali perduoti Rusijai": "Kai Rusijos teismas nuteisė JAV krepšininkę Brittney Griner devynerius metus kalėti už tai, kad ši bagaže vežėsi kanapių kapsulę elektroninei cigaretei, suaktyvėjo kalbos apie apsikeitimą kaliniais tarp abiejų šalių.\n\nŠi publikacija yra LRT.lt portalo partnerio „Radio Free Europe / Radio Liberty“ (RFE / RL) originalus kūrinys.\n\nB. Griner, įmonių saugumo pareigūnas Paulas Whelanas ir vidurinės mokyklos mokytojas Marcas Fogelis yra žymiausi amerikiečiai šiuo metu kalintys Rusijoje, kurios santykiai su JAV dėl Maskvos pradėto karo Ukrainoje yra pasiekę seniai neregėtas žemumas. Beveik iš karto po rugpjūčio 4 d. paskelbto nuosprendžio B. Griner JAV prezidentas Joe Bidenas išplatino pareiškimą, kuriame pavadino jį „nepriimtinu“.\n\nIš Jungtinių Valstijų įkalinimo įstaigose laikomų rusų bene žinomiausias yra 55 metų prekiautojas ginklais, pastarąjį dešimtmetį praleidęs federaliniame kalėjime Ilinojaus valstijoje. „Mirties pirkliu“ pravardžiuojamas vyras 2011 m. buvo nuteistas 25 metus kalėti už įvairius nusikaltimus, įskaitant sąmokslą nužudyti amerikiečius.\n\nAnksčiau JAV valstybės sekretorius Antony Blinkenas ir Rusijos užsienio reikalų ministras Sergejus Lavrovas aptarė pasiūlymą, kuris, pasak A. Blinkeno, susijęs su B. Griner ir P. Whelanu. Jis neįvardijo konkrečių rusų, tačiau tikėtina, kad kalbose apie galimą apsikeitimą kaliniais V. Bouto pavardė minima dažniausiai.\n\nŠtai ką vertėtų apie jį žinoti.\n\nBrittney Griner / AP nuotr.\n\nNuo Dušanbės iki Luandos\n\nManoma, kad V. Boutas gimė 1967 m. Dušanbėje, tuometės Tadžikijos Sovietų Socialistinės Respublikos sostinėje, nors tiksli jo gimimo vieta kelia abejonių. Mažai žinoma apie jo tėvą Anatolijų. Jo motina Raisa paskutinį kartą gindama sūnų pasisakė 2021 m., kai išplatino atvirą laišką J. Bidenui ir Rusijos prezidentui Vladimirui Putinui.\n\nŽiniasklaidoje rašoma, kad V. Boutas mokėsi specializuotoje vidurinėje mokykloje, kurioje sustiprintas užsienio kalbų dėstymas. Vėliau, kaip teigiama 2001 m. Jungtinių Tautų ataskaitoje, devintojo dešimtmečio viduryje jis Maskvoje baigė Sovietų Sąjungos karinį užsienio kalbų institutą – gerai žinomą karininkų, diplomatų, o kai kuriais atvejais ir šnipų kalvę. V. Boutas mokėsi portugalų kalbos, nors kai kuriuose pranešimuose teigiama, kad jis yra poliglotas, laisvai kalbantis keliomis užsienio kalbomis. Vėliau jis atliko karinę tarnybą sovietų ginkluotosiose pajėgose.\n\nJT ataskaitoje teigiama, kad baigęs institutą ir įgijęs jaunesniojo leitenanto laipsnį, dešimtojo dešimtmečio pradžioje V. Boutas tarnavo Rusijos kontingente – oro pajėgose arba karinėje aviacijoje – vykdžiusiame JT remiamas taikos palaikymo operacijas Angoloje. Jis taip pat yra tarnavęs Mozambike. Pranešama, kad kariuomenėje V. Boutas dirbo vertėju. Iš šio įrašo nėra aišku, ar jis dirbo Rusijos žvalgybos agentūrose.\n\nInvesticijos į „Antonov“ orlaivius\n\nDešimtajame dešimtmetyje V. Boutas perėjo į privatų verslą – įkūrė oro transporto bendrovę, kuri sovietų gamybos tolimųjų skrydžių orlaiviais „Antonov“ gabeno krovinius ir keleivius į konflikto zonas. Remiantis JT ataskaita, jis valdė didžiausią pasaulyje privačių „Antonov“ lėktuvų parką, kurio pagrindinė bazė buvo Jungtiniuose Arabų Emyratuose.\n\n„Aš niekada neturėjau investuotojų, – 2003 m. „The New York Times“ sakė V. Boutas. – Man niekada nebuvo sunku rasti pinigų.“\n\nRemiantis 2007 m. išleista knyga „Mirties pirklys“ (angl. „Merchant Of Death“), V. Boutas sukūrė savo verslą daugiausia supirkdamas karinius lėktuvus, paliktus buvusių Sovietų Sąjungos respublikų aerodromuose.\n\nV. Bouto karjerą stebėję Vakarų žvalgybos ekspertai ir žurnalistai teigia, kad tai, jog jis turėjo galimybę įsigyti karinius orlaivius, iš esmės įrodo jo ryšius su Rusijos organizuotu nusikalstamumu arba Rusijos žvalgybos agentūromis, arba ir vienu, ir kitu. V. Boutas neigė ryšius su sovietų KGB ar jos įpėdine Rusijoje – Federaline saugumo tarnyba.\n\nViktoras Boutas / AP nuotr.\n\nKroviniai ir keleiviai, gabenami jam priklausiusiais lėktuvais, buvo įvairūs – kartais humanitariniai, kaip antai JT taikdariai, kartais komerciniai, pavyzdžiui, kardeliai iš Pietų Afrikos, IKEA baldai, pieštukai ir šaldyta vištiena. V. Boutas taip pat garsėjo tuo, kad gabeno ginklus ir amuniciją į konfliktų zonas, kartais pažeisdamas embargus ir tarptautinę teisę.\n\nTačiau dėl savo patirties, disponuojamo orlaivių parko ir ryžto gabenti krovinius į pavojingas, konfliktų draskomas vietas, tokias kaip Angola, Liberija, Ruanda, Afganistanas ir Kolumbija, V. Boutas tapo geidžiamu teisėtų ir nevisai paslaugų teikėju. Tarp jo klientų buvo Jungtinės Tautos, JAV, Rusija ir kt.\n\nPranešama, kad dešimtajame dešimtmetyje V. Boutas padėjo aprūpinti garsųjį Afganistano partizanų lyderį Ahmadą Shahą Masudą ir Šiaurės aljansą kovoje su Talibanu. Jis taip pat gabeno JT taikdarius į Somalį ir Rytų Timorą. Po Rugsėjo 11-osios teroristinių išpuolių JAV Vyriausybė su juo sudarė sutartį dėl krovinių skraidinimo į Iraką.\n\n„Labai nedaug žmonių galėjo pristatyti tai, ką jis galėjo pristatyti visame Afrikos žemyne, taip pat Afganistane, kur nėra kelių, traukinių ar kito transportavimo būdo“, – 2010 m. RFE / RL duotame interviu sakė vienas iš knygos „Mirties pirklys“ autorių Douglasas Farah`as.\n\n„Pagrindinis sankcijų pažeidėjas“\n\nV. Bouto veikla Liberijoje, kur jis glaudžiai bendradarbiavo su karo vadu ir politiku Charlesu Tayloru, sukėlė tarptautinių institucijų susidomėjimą ir paskatino siekį apriboti jo veiklą.\n\n2002 m. Belgija, kurioje jis turėjo leidimą gyventi, išdavė V. Bouto arešto orderį, tačiau jis pabėgo į Rusiją, atsisakiusią vykdyti Interpolo orderį. 2004 metais JAV iždo departamentas įvedė V. Boutui sankcijas ir įšaldė dalį jo turto.\n\n„Viktoras Boutas iš tiesų yra pagrindinis sankcijų pažeidėjas ir prekiautojas mirtimi, kuriam priklauso oro bendrovės, gabenančios ginkluotę ir kitą logistinę paramą sukilėliams Angoloje ir Siera Leonėje bei mainais už ginklus iš tų šalių išvežančios deimantus“, – 2000 m. vykusiame parlamentiniame posėdyje sakė Didžiosios Britanijos politikas, Valstybės, užsienio reikalų ir Sandraugos ministras Peteris Hainas.\n\nRusijos Federacijos federalinės saugumo tarnybos darbuotojas / Shutterstock\n\n„Prekybos ginklais McDonald`s“ – tai dar viena ginklų ekspertų jam suteikta pravardė, reiškianti, kad jis buvo tapęs „prekybos ginklais prekės ženklu“.\n\nJo žinomumas taip pat tapo populiaraus žavėjimosi objektu. Teigiama, kad 2005 m. pasirodęs Holivudo filmas „Karo dievas“ (angl. „Lord Of War“), pasakojantis apie ginklų prekiautoją, buvo paremtas V. Bouto „žygdarbiais“.\n\nPasak JAV teisingumo departamento, nuo 2007 m. lapkričio iki 2008 m. kovo V. Boutas į Pietų Ameriką išskraidino ginkluotės už milijonus dolerių, aprūpindamas Kolumbijos revoliucines ginkluotąsias pajėgas arba FARC – partizaninę grupuotę, JAV laikoma teroristine organizacija.\n\nSulaikymas užsienyje\n\n2008 m. kovą V. Boutas nuvyko į Bankoką, kur susitiko su JAV teisėsaugos agentais, dirbančiais su priedanga ir apsimetančiais potencialiais tarpininkais, siunčiant daugiau ginklų FARC. Tada V. Boutą sulaikė Tailando policija, o po dvejų metų – Rusijai griežtai protestuojant – jis buvo išduotas Jungtinėms Valstijoms, kur buvo teisiamas dėl įvairių kaltinimų, įskaitant ir sąmokslą nužudyti JAV piliečius.\n\n2011 m. lapkritį federalinė prisiekusiųjų komisija pripažino V. Boutą kaltu dėl visų jam inkriminuojamų nusikaltimų – kaltintojams padėjo prieš jį liudijęs bendražygis ir slaptai įrašyti pokalbiai. Po penkių mėnesių jis buvo nuteistas kalėti 25 metus.\n\nV. Boutas tvirtino, kad jam iškelta byla yra politiškai motyvuota.\n\nRusijos vėliava / AP nuotr.\n\n2017 m. pasirodžiusiame viename iš nedaugelio interviu iš įkalinimo įstaigos V. Boutas teigė esąs nekaltas, nes nepadarė jokio nusikaltimo.\n\n„Nusikaltimo nebuvo! Kalba eina apie nusikalstamas mintis! Apie nusikaltimą, kuris galbūt galėjo būti įvykdytas ateityje. Tai tarsi mokslinės fantastikos filmas – esate teisiamas už būsimą nusikaltimą. Teismo metu daugiausia buvau kaltinamas tuo, kas mano galvoje! Jie neturėjo jokių įrodymų. Joks nusikaltimas nebuvo įvykdytas“, – sakė jis valstybės kontroliuojamai žiniasklaidai, kuri anksčiau vadinosi „Russia Today“.\n\nRusijos pareigūnai ne kartą kartojo šį teiginį. Po daugybės Rusijos piliečių sulaikymų ir ekstradicijų, kurių daugelis buvo susiję su kompiuteriniais nusikaltimas, Rusijos pareigūnai tvirtina, kad JAV „medžioja“ Rusijos piliečius visame pasaulyje, ir perspėja rusus būti atsargiems keliaujant į užsienį.\n\nV. Bouto žmona Alla ne kartą Rusijos naujienų agentūroms skundėsi, kad su JAV federaliniame kalėjime kalinčiu jos vyru netinkamai elgiamasi.\n\nNuo tada, kai V. Boutui buvo paskelbtas nuosprendis, Rusijos pareigūnai kartas nuo karto vis pamini jo pavardę tarp kandidatų, kurie galėtų būti išmainyti į Rusijoje kalinčius JAV piliečius.\n\nBalandį JAV dėl narkotikų kontrabandos kaltu pripažintas rusų pilotas Konstantinas Jarošenka buvo iškeistas į buvusį JAV jūrų pėstininką Trevorą Reedą, 2020 m. Rusijoje nuteistą kalėti devynerius metus už policijos pareigūno užpuolimą.",
    "Panagrinėjus laimės indeksą, nesueina galai: kas vienija laimingiausias pasaulio tautas?": "Kas žmonėms suteikia laimės? Siekiant atsakyti į šį klausimą, labai praverstų žinoti, kurios visuomenės iš tiesų laiko save žymiai laimingesnėmis už kitas. Nuo 2012 m. tai padaryti labai lengva, pakanka pasitikrinti naujausią „Pasaulio laimės indekso“, kurį kas metus Niujorke publikuoja Jungtinių Tautų darnaus vystymosi sprendimų tinklas, leidimą.\n\nTai ištrauka iš leidyklos „Liūtai ne avys“ išleistos Vaclavo Smilo knygos knygos „Skaičiai nemeluoja. 71 dalykas, kurį turite žinoti apie pasaulį“. Vertėjas Mantas Tamulevičius.\n\n2019 m. (apibendrinus 2016–2018 m. duomenis bei apklausas) laimingiausia pasaulio šalimi antrus metus iš eilės tapo Suomija, toliau ėjo Danija, Norvegija ir Islandija; Nyderlandai bei Šveicarija šiek tiek aplenkė Švediją, o tai reiškia, kad Šiaurės šalys užėmė penkias iš septynių aukščiausių pozicijų. Pirmąjį dešimtuką užbaigė Naujoji Zelandija, Kanada bei Austrija. Antrasis dešimtukas prasidėjo nuo Australijos, o baigėsi Čekijos Respublika: JK užėmė 15 vietą, Vokietiją – 17, o JAV – 19 poziciją.\n\n\n\nApie tai praneša žiniasklaida, neslepianti susižavėjimo amžinai laimingais šiauriečiais ir pabrėžianti, kad Amerikos (prastai paskirstyti) turtai negali nupirkti laimės. Bet retai užsimenama, kas iš tikrųjų įtraukiama į šiuos nacionalinius įvertinimus:",
    "LKL klubuose pasikeitė beveik pusė žaidėjų: kai kurie praėjusį sezoną žibėję krepšininkai vis dar yra bedarbiai": "Lietuvos krepšinio sirgaliai šį rudenį aikštėse nepamatys daugelio praėjusiais metais juos džiuginusių žaidėjų. Išvykusiųjų į kitas šalis sąrašas yra labai ilgas, o jame netrūksta garsių pavardžių.\n\nYra ir kitas sąrašas, kuriame surašyti šiais metais karjerą baigę krepšininkai.\n\nŠis sąrašas labai trumpas, bet jis yra labai svarbus vien dėl Pauliaus Jankūno pavardės.\n\nKo dar šį rudenį pasiges LKL sirgaliai?\n\nLKL nebežaidžia net trys iš penkių krepšininkų, kurie prieš tris mėnesius buvo išrinkti į geriausių turnyro žaidėjų penketą. Lietuvoje liko tik Lukas Lekavičius ir Arnas Butkevičius, o Gediminas Orelikas, kroatas Ivanas Buva ir amerikietis Jonathanas Elmore‘as arba išvyko į kitas šalis, arba vis dar ieško darbo.\n\nIš Lietuvos išvyko net septyni iš aštuonių rezultatyviausių praėjusio sezono krepšininkų.\n\nDarbovietės nepakeitė tik trečiąją vietą pagal taškus užėmęs Deividas Gailius. Tuo tarpu amerikietis Patrickas Milleris, kroatas I.Buva, amerikiečiai Randy Culpepperis, J.Elmore‘as, belgas Emmanuelis Lecomte‘as, serbas Džordže Gagičius ir kroatas Svenas Smajlagičius (krepšininkai surašyti pagal jų užimtas vietas) nusprendė žaisti kitur.\n\nTiesa, net penki iš šių krepšininkų dar nežino, kur žais. P.Milleris, R.Culpepperis, J.Elmore‘as, E.Lecomte‘as ir Dž.Gagičius šiuo metu yra bedarbiai.\n\nP.Milleris buvo susitaręs su Kinijos klubu, bet vėliau kinai pasirinko kitus amerikiečius.\n\nTarp tų, kurie dar nėra pasirašę sutarties, reikia pažymėti du buvusius žalgiriečius: Eurolygos veteraną Artūrą Milaknį ir prieš kelias dienas Europos pirmenybių medalį laimėjusį vokietį Nielsą Giffey.\n\nBent trys praėjusį sezoną LKL žaidę krepšininkai turėtų atstovauti Eurolygoje rungtyniaujantiems užsienio klubams.\n\nAmerikietis Joshas Nebo perėjo į Tel Avivo „Maccabi“, prancūzas Joffrey Lauvergne‘is grįžo į tėvynę ir apsivilko Vilerbano ASVEL aprangą, Giorgos Kalaitzakis taip pat patraukė namo ir sudarė sutartį su Atėnų „Panathinaikos“.\n\nTrys krepšininkai iš LKL iškeliavo į Tolimuosius Rytus. Jei neištiks P.Millerio likimas, LKL čempionas I.Buva žais Japonijos lygoje, o Edgaras Želionis ir lenkas Adamas Lapeta susitiks Taivano lygoje.\n\nKeli krepšininkai rungtyniaus stipriose Europos šalių nacionalinėse lygose: Marekas Blaževičius, Nikola Radičevičius ir Amaras Sylla – Ispanijoje, Gediminas Orelikas ir Tai Websteris – Turkijoje, Vaidas Kariniauskas, Ignas Sargiūnas ir Tanneris Leissneris – Vokietijoje.\n\nKiti žaidėjai pasklido labai plačiai – nuo Islandijos iki Saudo Arabijos.\n\nDu LKL veteranai iš Lietuvos niekur neišvažiavo, bet žais antrojoje šalies krepšinio pakopoje – Nacionalinėje krepšinio lygoje (NKL). 37 metų Artūras Jomantas grįžo ten, kur pradėjo sportininko kelią – į Mažeikius. Kitas 37 metų krepšininkas Martynas Mažeika turėtų debiutuoti Kretingos komandoje.\n\nPrieš šį sezoną iš LKL klubų į kitas lygas išvykę krepšininkai\n\n„Žalgiris“: Paulius Jankūnas (baigė karjerą), Marekas Blaževičius (Kompostelos Santjago „Obradoiro“), Artūras Milaknis (be sutarties), Joshas Nebo (JAV; Tel Avivo „Makabi“, Izraelis), Janis Strėlniekas (Latvija; Atėnų AEK, Graikija), Joffrey Lauvergne‘is (Prancūzija; Vilerbano ASVEL, Prancūzija), Nielsas Giffey (Vokietija; be sutarties), Tai Websteris (Naujoji Zelandija; Aliagos „Petkim“, Turkija).\n\n„Rytas“: Vaidas Kariniauskas (Bambergo „Brose“, Vokietija), Ivanas Buva (Kroatija, „Shiga Lakerstars“, Japonija), Speedy Smithas (JAV, Jeruzalės „Hapoel“, Izraelis), Tanneris Leissneris (JAV, Oldenburgo EWE, Vokietija).\n\n„Lietkabelis“: Gediminas Orelikas (Stambulo „Beşiktaş“, Turkija), Panagiotis Kalaitzakis (Graikija; Atėnų „Panathinaikos“, Graikija), Džordže Gagičius (Serbija; be sutarties), Nikola Radičevičius (Serbija; „Bilbao“, Ispanija), Kasparas Bėrzinis (Latvija), Tadas Vaičiūnas („Valmiera“, Latvija).\n\n„Wolves“ („Dzūkija“): Artūras Jomantas („Mažeikiai“), Dylanas Frye (JAV, „Targu Jiu“, Rumunija), Adamas Lapeta (Lenkija; Taojuanio „Leopards“, Taivanas), Aleksandaras Aranitovičius (Serbija; be sutarties), Martynas Pocevičius (Palangos „Kuršiai“), Tadas Cibulskas („Šilutė“).\n\n„Šiauliai“: Jonathanas Elmore‘as (JAV; be sutarties), Isaiah Armwoodas (JAV; Lisabonos „Sporting“, Portugalija), Isufas Sanonas (Ukraina; Kamensko „Prometej“, Ukraina), Ernestas Jonkus (Šakių „Vytis“), Mantas Litvinas (Palangos „Kuršiai“), Jonas Paukštė.\n\n„Jonava“: Emmanuelis Lecomte‘as (Belgija; be sutarties), Kahlilas Thomasas (JAV; be sutarties), Juanas Palaciosas (Kolumbija; be sutarties), Lachlanas Andersonas (Australija; Skopjės TFT, Šiaurės Makedonija), Laimonas Kisielius (be sutarties), Justinas Ramanauskas (Niurnbergo „Falcons“, Vokietija), Tomas Zdanavičius (Bratislavos „Inter“, Slovakija), Astijus Ivanovas.\n\n„Juventus“: Patrickas Milleris (JAV; „Quindgao Eagles“, Kinija), Jaylinas Ayringtonas (JAV; be sutarties), Tomas Delininkaitis (be sutarties), Norbertas Giga (Hafnarfjorduro „Haukar“, Islandija), Vladyslavas Koreniukas (Ukraina; „Duba“, Saudo Arabija), Redas Šukšta (Molėtų „Ežerūnas“), Martynas Žvirblis.\n\n„Neptūnas“: Martynas Mažeika („Kretinga“), Edgaras Želionis (Sinbėjaus DEA, Taivanas), Julius Jucikas (Gardabėrio „Stjarnan“, Islandija), Tomas Leimanis (Latvija; Madrido „Estudiantes“, Ispanija).\n\n„Pieno Žvaigždės“: Randy Culpepperis (JAV; be sutarties), Markellas Johnsonas (JAV; be sutarties), Simas Jarumbauskas („Caceres“, Ispanija), Paulius Danisevičius (Kauno „Atletas“), Kristapas Gluditis (Latvija; Talino „TalTech“, Estija), Dmytro Skapincevas (Ukraina; be sutarties).\n\n„Nevėžis“: Amaras Sylla (Senegalas; Sevilijos „Real Betis“, Ispanija), Svenas Smajlagičius (Kroatija; Zagrebo „Cibona“, Kroatija), Domantas Vilys (Marijampolės „Sūduva“), Dmytro Tychonovas (Ukraina; Kijevo „Budivelnyk“, Ukraina), Armandas Plintauskas (Šiaurės Iljinojaus univ., NCAA), Ugnius Jaruševičius (Kalifornijos valst. univ. Beikersfilde, NCAA).\n\n„Prienai“: Juwanas Durhamas (JAV; „Sopron“, Vengrija), Jovanas Kljajičius (Juodkalnija; Las Palmo „Gran Canaria“, Ispanija), Ignas Sargiūnas (Bairoito „medi“, Vokietija), Erikas Venskus (Leideno ZZ, Nyderlandai), Rapolas Ivanauskas („Nymburk“, Čekija), Tahjas Eaddy (JAV; be sutarties), Ivanas Perasovičius (Kroatija; Zagrebo „Cibona“, Kroatija), Giedrius Stankevičius („Melilla“, Ispanija), Edas Valenta (Kauno „Atletas“), Mantvydas Staniulis.",
    "Namų duris pravėrusi Vaida Krupavičienė – apie pusryčius pas kaimynus, žaismingumą santykiuose ir tai, kodėl nemini vestuvių metinių": "„Mums nuo vaikystės kartojo, jog suaugusieji turi daug atsakomybių ir problemų. Tuo patikime ir taip gyvename. Aš visada labai tiksliai žinojau, kad nenoriu sustyguoto ir sutvarkyto gyvenimo“, – portalui LRT.lt sako neuroedukatorė ir TV laidų režisierė Vaida Krupavičienė. Ji stengiasi švęsti kiekvieną dieną, miesto centre augina ridikėlius, eina į pasimatymus su vyru, žurnalistu Ignu Krupavičiumi, ir nebijo žaismingai pasižiūrėti į kasdienybę.\n\nSu Vaida susitikome paskutinę vasaros dieną. Prie durų su šypsena pasitiko ir jos vyras, žurnalistas Ignas Krupavičius. Persimetęs keliais sakiniais jis išskubėjo į darbus, o mes pasilikome pasikalbėti. Namuose kvepėjo Vaidos kepamais varškėtukais bei duonos skrebučiu su pomidorų salsa ir keptu kiaušiniu – ji mūsų laukė su vėlyvais pusryčiais.\n\nĮsitaisėme namų terasoje – miesto triukšmo apsuptame žalumos plotelyje, kur galėjome pasidžiaugti paskutiniais vasariškos saulės spinduliais. Pirštais apkabinusi kavos puodelį ir įsitaisiusi ant minkštasuolio, Vaida plačiai nusišypso, o aš vis žvilgčiojau į dvi kiemo pakraštyje matomas lysveles.\n\n– Netikėta pamatyti lysves miesto centre...\n\n– Viena pažįstama papasakojo, kad savo seneliams sukalė lysves Kaune, prie daugiabučio. Pamaniau, kad ir aš noriu. Ji atvažiavo ir sukalė dvi. Dabar čia auginu pomidorus, ridikėlius, mėtas, bazilikus... ir džiaugiuosi, jei kas užauga. (Juokiasi.)\n\nVaida Krupavičienė pravėrė savo namų duris / D. Umbraso/LRT nuotr.\n\nVaida Krupavičienė pravėrė savo namų duris / D. Umbraso/LRT nuotr.\n\nBeje, ir terasą, kurioje kalbamės, sukalė draugai. Man labai gera žinoti, kad tai jų padaryta, kelia sentimentus. Namuose ir daugiau daiktų, atkeliavusių iš brangių žmonių – sienas puošia bičiulio Stasio Eidrigevičiaus paveikslai, puikuojasi draugės nulipdytos vazelės. Yra ir toršeras, Igno parvežtas iš Merkinės, kur lankėsi su projektu „Draugiška Lietuva“, lentynas bei terasą puošia vazos iš mūsų atostogų Italijoje.\n\nVaida Krupavičienė pravėrė savo namų duris / D. Umbraso/LRT nuotr.\n\nPrieš tai gyvenome bute, kuris buvo įrengtas panašiai kaip viešbutis, viskas buvo it sterilu. Patiko, tačiau supratau, jog norisi jaukumo, daugiau šiltų detalių. Taip po truputį čia kuriamės. Jau porą metų ieškome šviestuvo, tačiau vis nesurandame tokio, kokio norime. Jau įsivaizduoju, kaip džiaugsimės, kai jis atsiras. (Šypsosi.)\n\nVaida Krupavičienė pravėrė savo namų duris / D. Umbraso/LRT nuotr.\n\n– Simboliška, kad mus pasikvietėte papusryčiauti. Galbūt ne visi žino, kad, kaip ir jūsų vyras, darbuojatės televizijoje. Tik jį esame įpratę matyti savo ekranuose, o jūs sukatės už kadro – režisuojate LRT PLIUS laidą „Pusryčiai pas kaimyną“, į eterį sugrįžtančią antram sezonui.\n\n– Taigi ir vėl šeštadieniais nuo 12 val. kviesime prie ekranų, kiekvienoje laidoje supažindinsime su vis kitos šalies kultūra, jos žmonėmis, kurie kuriasi Lietuvoje ir kalba lietuviškai. Neabejoju, kad bus įdomu – padvelks Namibija, Suomija, Vokietija, Kolumbija, Vietnamu, Singapūru... Jau pirmoje laidoje – istorija japono, kuris skaičiuoja, jog Lietuvoje lankosi gal 20-ą kartą, žino daugybę gražiausių šalies kampelių, ir, žinoma, kalba lietuviškai. Apie tai jis net kuria tinklaraštį jutube.\n\nSu komanda norime parodyti, kad nepaisant mūsų odos spalvos, aprangos ar valgomo maisto, visi esame pasaulio žmonės, visi turime tokių pačių poreikių, norų ir jausmų, visi valgome pusryčius, visi susikalbame lietuviškai ir norime bendrauti. Skiriasi tik tam tikri gyvenimo prieskoniai, kultūra. Nereikėtų suprimityvinti žmonių – visi esame nuostabūs, unikalūs ir ypatingi. Ir savo laidoje pasakojame įkvepiančias, nepaprastas įdomių žmonių istorijas.\n\nBeje, kai kūrėme pirmąjį sezoną, maniau, kad mes su komanda padėsime tiems, kurie iš tolimų kraštų atvyko gyventi į Lietuvą, tačiau žmonių reakcijos rodo, kad savo pasakojimais keliame ir lietuvių pasitikėjimą savimi. Juk Lietuvoje gyvena daugiau nei 150 skirtingų šalių atstovų, kurie apkeliavę ne vieną pasaulio šalį pamatė Lietuvą kaip nuostabų kraštą, kuriame gera gyventi, išreikšti save. Daugeliui vietinių tai kelia nuostabą ir savivertę.\n\nVaida Krupavičienė pravėrė savo namų duris / D. Umbraso/LRT nuotr.\n\nAš visada labai tiksliai žinojau, kad nenoriu sustyguoto ir sutvarkyto gyvenimo.\n\n– Raudama ridikėlius iš savo lysvės pusryčiams, užsiminėte, jog pas dažną pašnekovą surandate produktų, į Lietuvą atkeliavusių iš jų gimtųjų šalių.\n\n– Tiesa. Ruošdama pusryčius ir aš susimąsčiau – jei būčiau tokios laidos herojė, ką pagaminčiau? Pirmiausia pagalvojau apie juodą duoną, kiaulieną, iš kaimo parsivežtas uogienes, žoleles, ridikėlius... Tai, kas auga mūsų žemėje. Turbūt visi atsigręžiame į savo šaknis.\n\nVaida Krupavičienė pravėrė savo namų duris / D. Umbraso/LRT nuotr.\n\nMūsų pašnekovai taip pat vaišina patiekalais, kuriuos ruošia iš tėvynėje užaugusių produktų – meksikietiškų pipirų, egiptietiškų pupelių, indiškų prieskonių... Broliui į Šveicariją taip pat pasiunčiame lietuviškų burokėlių ir kitokių dalykų. (Juokiasi.)\n\nIr nors „Pusryčiai pas kaimyną“ nėra kulinarijos laida, maistas čia tampa svarbiu simboliu – tai nėra tik priemonė pasisotinti, bet ir kultūra bei pirmasis žingsnis į pažinimą. Juk išvykę svetur pirmiausia skubame ragauti!\n\n– Ir žingsnis į susipažinimą, ir savotiškas ritualas, kuriuo pradedame dieną. Kaip šis ritualas atrodo jūsų namuose? Galbūt anksti keltis pratęs vyras palepina ir pusryčiais į lovą?\n\n– Galime sau leisti prabangą pasimėgauti lėtais, ilgais pusryčiais ne tik savaitgaliais. Tiesa, matyt, ne veltui Ignas dirba laidoje „Labas rytas, Lietuva“ – jei ir nereikia skubėti į eterį, jis pabunda anksti. Tai yra jo laikas ir jis mėgsta pabūti vienas, užsiimti savais ritualais, pavyzdžiui, joga. Tiesa, kažkada buvusi visiška pelėda, dabar jau ir aš tampu šiek tiek vyturiu, bet vis dar mėgstu pamiegoti ilgiau.\n\nIgno ir Vaidos Krupavičių kelionės akimirkos / Asmeninio albumo nuotr.\n\nŠeštadieniais, kaip sako Igno sūnus, turime tėčio blynų tradiciją. Net jei namuose pasibaigė miltai, kiaušiniai ar dar kas nors, vyras nepatingi nueiti į parduotuvę, kad tik galėtų pavaišinti mus savo keptais blynais.\n\nMėgsta atnešti ir kavos į lovą. Tik nežinau, ar čia lepinimas – galbūt veikiau gražus pavyzdys sūnui, kaip galima parodyti dėmesį artimam. Todėl manau, kad šeimose visi turėtų vieni kitiems negailėti dėmesio ir kartais palepinti. Ne tik vyrai žmonas, bet ir žmonos vyrus. Tarkime, jei Ignas skuba į darbus, 5 val. ryto jis randa mano iš vakaro paruoštą sveikuolišką kokteilį.\n\n– Beje, visai neseniai, rugpjūčio 29-ąją, buvo ir trečiosios jūsų vestuvių metinės. Galbūt ta proga surengėte ir šventinius pusryčius ar vakarienę?\n\n– Tiesą sakant, vestuvių metinių nešvenčiame. Šią datą mums greičiau primena pasveikinantys vestuvių liudininkai, bičiuliai ar socialiniai tinklai. Esame apie tai kalbėję ir svarstę. Kiek vienas su kitu ištvėrėme? (Juokiasi.)\n\nIgnas Krupavičius ir Vaida Krupavičienė / M. Žičiaus nuotr.\n\nMums galbūt net mielesnė mūsų pažinties data, gimtadieniai... Iš tiesų stengiamės švęsti kiekvieną dieną, rodyti dėmesį vienas kitam. Kadangi esu neuroedukatorė, žinau, kad nekalbadieniai ar ėjimas miegoti susipykus yra labai ne į naudą santykiams. Pirmiausia tai teršia mūsų pačių organizmą, aplinką, o remiantis neuroedukacija, mūsų mintys tiesiogiai susijusios su mūsų fizine sveikata. Visi mes esame visatos dalis, sukamės tame pačiame magnetiniame lauke ir energetiškai vieni kitus veikiame. Taigi šeimoje man svarbus natūralus santykis, pagarba ir pokalbis.\n\n– Socialiniai tinklai sako, kad mėgstate susikurti šventę kasdienybėje – einate į pasimatymus namuose, žaismingai žiūrite į gyvenimą. Tiesa, ne visi taip ryžtasi – vadovaujasi įsitikinimu „gal keistai atrodys“.\n\n– Kada mes suaugame ir kada savo galvoje sudėliojame barjerus? Kodėl kažkam atrodo, kad 40-ies sulaukusi moteris negali dėvėti sijono virš kelių, kokios nors neįprastos šukuosenos ar nueiti į pasimatymą su sutuoktiniu? Visa tai tėra stereotipai.\n\nVaida Krupavičienė / D. Umbraso/LRT nuotr.\n\nPanašiai yra ir santykiuose. Kai kurie žmonės užsisuka plokštuminiame lygmenyje ir mąsto tik apie buitinius dalykus – kada nuvežti vaiką į mokyklą, kada suplauti indus ar sutvarkyti virtuvę. Dėl to mūsų smegenys, sąmonė ir pasąmonė aptingsta, jaučiamės nelaimingi ir nesuvokiame, kodėl. Tačiau nebūtinai ir analizuojame – tarsi taip turi būti, nes mums nuo vaikystės kartojo, jog suaugusieji turi daug atsakomybių ir problemų. Tuo patikime ir taip gyvename.\n\nAš visada labai tiksliai žinojau, kad nenoriu sustyguoto ir sutvarkyto gyvenimo. Nebijau pasakyti, kad man nesvarbu, ką apie mane mano kiti, man svarbiausia jiems nekenkti. Tačiau kito žmogaus nuomonė apie mane tėra jo vidiniai dalykai – juk kaip reaguojame į kitą, yra mūsų pačių atspindys.\n\nIgno Krupavičiaus ir Vaidos Kazakauskytės vestuvės Nidoje / G. Bernotaitės nuotr.\n\nAišku, visiems mums būdinga pagalvoti, ką žmonės pasakys. Iš tiesų mūsų ego yra savotiška mūsų apsauga. Tačiau svarbu, kiek mes jam leidžiame. Panašiai yra ir su noru viską kontroliuoti – kontrolė mums siejasi su savotiška apsauga, o jaustis saugiai juk norime visi. Labai sunku išeiti iš kontrolės zonos, nors yra žinoma, kad net ir geras lyderis pirmiausia turi pasitikėti komanda.\n\nKuo labiau norime viską kontroliuoti, tuo didesnėje įtampoje gyvename, todėl žaismingumas gerina savijautą, kuria artimesnį ryšį su aplinkiniais ir neabejoju, kad ilgina gyvenimą. Noras viską kontroliuoti iš tiesų dažniausiai tik užteršia mūsų santykius su aplinkiniais.\n\nVaida Krupavičienė / Asmeninio albumo nuotr.\n\nVyras mėgsta atnešti ir kavos į lovą. Tik nežinau, ar čia lepinimas – galbūt veikiau gražus pavyzdys sūnui, kaip galima parodyti dėmesį artimam.\n\n– Jaučiu, kad remiatės savo, kaip neuroedukatorės, žiniomis. Galbūt dar ne visiems žinoma, kas yra tas neuroedukatorius, papasakokite plačiau.\n\n– Neuroedukacija yra metodų visuma, padedanti žmonėms keisti savo mąstymą, požiūrį ir elgesio modelius. Trumpai tariant, yra žmonių, kurie tenkinasi tik pagrindiniais, būtiniausiais poreikiais, tačiau vien pavalgyti ar pamiegoti nepakanka, tad dažniausiai tokie žmonės jaučiasi nelaimingi.\n\nNeuroedukatorius padeda save pažinti ir pastebėti aukštesnius savo poreikius, susijusius su sąmone, pasąmone ir tuo, kas yra virš to. Jis duoda pagalbos įrankius, tačiau žmogus sau padėti turi pats. Tiesa, svarbu pastebėti, kad neuroedukatorius nėra psichologas ar psichoterapeutas, tad kartais vien jo pagalbos neužtenka.\n\nTačiau M. Mendelės-Leliugienės sukurti neuroedukaciniai metodai padeda sugrįžti į savo ašį, nuraminti protą, pašalinti iš kūno streso sukeltus skausmus, jei iš pusiausvyros išmušė koks nors nenumatytas įvykis. Neuroedukacija gali padėti susigrąžinti orumo jausmą darbe, jei žmogus darbe jaučiasi nuvertinamas ar pan., kokybišką gyvenimą.\n\nVaida Krupavičienė / D. Umbraso/LRT nuotr.\n\nKuo labiau norime viską kontroliuoti, tuo didesnėje įtampoje gyvename, todėl žaismingumas gerina savijautą, kuria artimesnį ryšį su aplinkiniais ir neabejoju, kad ilgina gyvenimą.\n\n– Panašu, kad šios žinios puikiai praverčia ir dirbant su televizijos projektais, bendraujant su pašnekovais, tiesa?\n\n– Filmuojant laidas man labai svarbu parodyti pagarbą pašnekovui ir jo namams, sukurti jaukumo jausmą. Mano bendravimo įgūdžiai ir žinios išties labai naudingi.\n\nŽiūrovas pamato nudailintą 26 min. laidą, kurią filmuojame bent porą dienų. Dažniausiai atsisėdęs prieš kamerą žmogus susijaudina, įsitempia, o, pavyzdžiui, besisukdamas virtuvėje, atsipalaiduoja ir pradeda atsiverti. Be to, aš žinau, kaip padėti žmogui pasijausti laisviau, tad stengiuosi pašnekovams padėti nugalėti stresą ir įsidrąsinti.\n\nMan visuomet labai malonu, kai baigus darbą laidų herojai džiaugiasi, sakosi pamiršę, kad buvo filmuojami, o pasidalyti mintimis ryžtasi ir, tarkime, pašnekovų artimieji, kurie apskritai drovėjosi ir neplanavo kalbėti į kamerą.\n\nMane labai džiugina ir tai, kad turiu nuostabią komandą, kuri neskaičiuoja darbo valandų. Jie neateina tiesiog atlikti jiems priklausančio darbo – tai žmonės, kurie iš tiesų nori dirbti, kuriems tikrai įdomu. Mes nenorime tiesiog nufilmuoti laidos, norime pabūti, pažinti ir iš tiesų atskleisti istoriją. Visi dirbame, kad sukurtume kokybišką turinį, kuris pirmiausia patinka mums patiems.\n\nVaida Krupavičienė / Asmeninio albumo nuotr.\n\n– Prieš tai minėjote, kad geras lyderis pirmiausia turi pasitikėti komanda. Ar jums, kaip laidos režisierei, buvo lengva vadovautis savo pačios pasakytu principu?\n\n– Pagal zodiaką esu mergelė ir struktūros žmogus, nors turiu ir kūrybiškumo bei žaismingumo. Tai tam tikra pusiausvyra, kurios stengiuosi laikytis. Taip pat dirbu su įvairiomis praktikomis, su savimi.\n\nIš pradžių man buvo sudėtinga, jaučiau daug streso, tačiau mano tikslas ir buvo pasiekti, kad visi dirbtume dėl vieno tikslo. Manau, reikia nusimesti hierarchijas, titulus ir tada galima pasiekti gero rezultato. Ir tai tinka kalbant apie bet kokią sritį. Po pirmojo sezono „Pusryčiai pas kaimyną“ sulaukė daugybės teigiamų atsiliepimų ir atgarsių, tikiu, kad ir šį sezoną žiūrovams bus įdomu.\n\nLaida ,„Pusryčiai pas kaimyną“, kviečianti susipažinti su šalyje gyvenančiais užsieniečiais bei jų šeimomis, per LRT Plius šeštadieniais 12val."
}