{
    "Lietuva ketina ukrainiečiui atimti leidimą gyventi Lietuvoje – kaltinamas kolaboravimu su rusais": "Kasdien į Lietuvą atvyksta po šimtą nuo karo bėgančių ukrainiečių – dalis jų ir iš okupuotų teritorijų. Tad dabar iššūkis valstybės institucijoms tikrinti, ar atvykusieji nebendradarbiavo su okupantais. Būtent dėl to Migracijos departamentas ketina panaikinti leidimą gyventi vienam ukrainiečiui. Tai pirmas toks atvejis. Politologai sako, kad dabar didesnė patikra būtina, tuo metu pabėgusieji iš okupuotų teritorijų sako, kad norint išgyventi, tenka prisitaikyti.\n\nPo mėnesius trukusios Iziumo okupacijos, kai nebuvo, tiesa, ir iki šiol nėra, nei vandens nei elektros. Kai kurie ukrainiečiai perėjo į okupantų, rusų pusę. Bet ne viskas taip paprasta sako į Lietuvą iš okupuotų teritorijų atvykę ukrainiečiai.\n\n„Laikaisi neutraliai, nes kitaip – niekaip. Negali nieko kalbėti – nei už, nei prieš. Negalima, nes tave gali sulaikyti, įmesti, kaip jie sako, į duobę“, – LRT TELEVIZIJAI pasakoja pabėgėlė iš Ukrainos Vitalina.\n\nTačiau ne visada tai įmanoma, nes esą žmonės neturi kitos išeities.\n\n„Verslininkus verčia mokėti mokesčius Rusijai, Krymui, mokėti mokesčius į tą kasą, ne mums. Jei tu prekiauji, suteiki žmonėms darbą, tai neturi kitos išeities“, – aiškina ukrainietė.\n\nJi išgyvenimus okupacijoje vadina mėnesius trukusiu siaubu.\n\n„Mano brolis... Tarnavo Ukrainos kariuomenėje ir jis žuvo, negalėjome su juo atsisveikinti... Nieko negalėjome padaryti“, – graudinasi moteris.\n\nVitalina prieš savaitę atvyko iš okupuoto miesto netoli Chersono - Naujosios Kachovkos. Bėgo per Rusiją, nes per Ukrainą, kaip ji teigia, „vieną automobilį praleidžia, o kitą – sušaudo“.\n\n„Mano pažįstami stovėjo kolonoje. Pirmą automobilį sušaudė, jie suspėjo pabėgti per laukus“, – sako Vitalina.\n\nUkrainiečiai Lietuvoje / LRT stop kadras\n\nKasdien į Lietuvą dabar atvyksta per šimtą Ukrainiečių. Ir tarnybos sako, kad tikrina, ar visi bėga nuo karo. Valstybės saugumo departamentas sako, kad dėl ukrainiečių neigiamų išvadų dar nepateikė.\n\n„Tiriami atskiri atvejai, kai nustatoma, kad Ukrainos pilietis vis dėlto remia Rusijos agresiją prieš Ukrainą ar vykdo kitas veiklas, nesuderinamas su Lietuvos nacionalinio saugumo interesais“, – rašoma VSD atsakyme.\n\nIšvaduotose teritorijose ukrainiečiai jau aiškinasi, kas bendradarbiavo su okupantais.\n\n„Arba jie bandys bėgti, tik neaišku, ar Rusija įsileis juos į savo teritoriją, nors išdavė pasą, ar kolaborantai bus nuteisti pagal Ukrainos įstatymus“, – sako Ukrainos prezidentas Volodymyras Zelenskis.\n\nVolodymyras Zelenskis / Stop kadras\n\nTačiau ne visada paprasta juos nustatyti, nes žemo lygio kolaboravimas dažniausiai sunkiai pastebimas, o dėl to grėsmės kyla ne tik Ukrainai.\n\n„Tarp tų, kurie bėga nuo karo, teroro apskritai, gali būti įsimaišę ir tokių, kurie gali kelti problemas Europos valstybėse“, – įsitikinęs LRT bendradarbis, politologas Alvydas Medalinskas.\n\nIš 65 tūkstančių Lietuvoje registruotų ukrainiečių pabėgėlių yra vienas atvejis, kai Migracijos departamentas rengia pirmą sprendimą, atimti leidimą gyventi šalyje, nes įtariama, kad asmuo bėgo ne nuo karo, o nuo teisingumo Ukrainoje.\n\n„Pasakė, kad bėga nuo karo, o panašu, kad jie kolaboravo su okupacinėmis pajėgomis“, – LRT TELEVIZIJAI pasakoja Migracijos departamento vadovė Evelina Gudzinskaitė.\n\nEvelina Gudzinskaitė / D. Umbraso/LRT nuotr.\n\nTą nustatyti padėjo ir įrašai socialiniuose tinkluose ir neatitikimai prašant laikinos apsaugos. Politologas siūlo vieną iš tikrinimo būdų.\n\n„Žmogui, kuris bėga nuo karo ir yra patriotas, jam jokios problemos nėra pasirašyti dokumentą apie Ukrainos valstybės teritorinį vientisumą“, – teigia A. Medalinskas.\n\nTik politologas pabrėžia, kad svarbiausia nekaltinti. Okupuotose teritorijose pasirinkimų nėra daug.",
    "Lietuva rengia planą, kaip netapti skrydžių užkampiu: tikimasi, kad naujas paramos modelis pritrauks oro vežėjus": "Nuo lapkričio nebelieka tiesioginio susisiekimo tarp Vilniaus ir Briuselio, o pastarajame mieste įsikūrusios visos pagrindinės Europos Sąjungos institucijos, taip pat gausi lietuvių bendruomenė. Skrydžius vykdžiusios oro linijos „Brussels Airlines“ sako, kad reisai stabdomi laikinai, tačiau kai kurie aviacijos ekspertai tuo abejoja.\n\nPasak Susisiekimo ministerijos, tai, kad Vilnius gali tapti bene vienintele skrydžių su Briuseliu neturinti sostine, yra problema, todėl svarstytų reisui pritaikyti naują ir Lietuvoje dar nenaudotą valstybės paramos modelį.\n\nPrieš metus dirbti į Briuselį persikraustęs keliautojas ir kelionių tinklaraščio kūrėjas Robertas Pogorelis apie pokyčius pastebėjo, kai jo artimiesiems oro linijos atšaukė jau įsigytus skrydžius.\n\nVilniaus oro uostas / D. Umbraso / LRT nuotr.\n\n„Tiesiog man atsiuntė žinutę „Brussels Airlines“, kad vienas iš mano draugų skrydžių yra atšauktas. Tada pasižiūrėjau, kad žiemos tvarkaraščiu apskritai neliko jokio skrydžio tarp Vilniaus ir Briuselio“, – pasakoja tinklaraštininkas.\n\nRobertas neslepia nusivylimo – griūva planai, o ir pačiam grįžti į Lietuvą bus kur kas sudėtingiau.\n\n„Tai, aišku, nėra svarbiausias dalykas gyvenime, bet bus nepatogiau – reikės daugiau mokėti, ilgiau užtruks kelionės“, – nepatogumus vardija pašnekovas.\n\nBriuselio oro uoste lėktuvai į Lietuvą dar kyla, bet jau nebeilgai. Keleiviams liks kelios galimybės – arba iš čia skirsti į Lietuvą su persėdimu Frankfurte, Rygoje ar Varšuvoje, arba vykti į už valandos kelio esantį Šarlerua oro uostą ir skristi į Kauną. Žmonės sako, kad tai nepatogu, ypač kai į Briuselį ar iš jo daug kas skrenda darbo reikalais.\n\nBriuselis / AP nuotr.\n\nBriuselyje įsikūrusios pagrindinės Bendrijos institucijos – kiekvieną mėnesį sparnus čia kelia europarlamentarai, taip pat šalies ministrai, dalyvaujantys Bendrijos tarybos susitikimuose. Svarbūs susitikimai vyksta ir čia įsikūrusioje NATO būstinėje, Belgijoje gausi Lietuvos verslininkų, studentų bendruomenė.\n\nPačios skrydžius nutraukiančios oro linijos „Brussels Airlines“ kalbėti nesutiko, atsiuntė tik formalų atsakymą.\n\n„Dėl žemos paklausos tarp Briuselio ir Vilniaus žiemos sezonu, šie skrydžiai šiuo periodu nebus vykdomi. Kadangi tokių skrydžių paklausa buvo žema, paveiktų klientų skaičius taip pat buvo nedidelis“, – rašoma pranešime.\n\nTarptautinis Vilniaus oro uostas / D. Umbraso/LRT nuotr.\n\nOro linijos sako esą tai laikinas sprendimas, jau balandį reisus atnaujins, tačiau aviacijos ekspertas Simonas Bartkus tuo abejoja.\n\n„Vilnius-Briuselis yra vienas iš tų maršrutų, kuris tikrai nėra sezoninis, netgi tam tikrais atvejais gali turėti priešingą sezoniškumą. Tai jeigu nuimamas maršrutas žiemos sezonu, turbūt 80-90 proc. tikimybė, kad jis jau negrįš vasaros sezonui“, – įsitikinęs ekspertas.\n\nLietuvos oro uostų aviacinių paslaugų skyriaus vadovas Aurimas Stikliūnas sako priešingai – didelė tikimybė, kad reisai ne tik grįš, bet vyks dažniau.\n\n„Pavyko preliminariai susiderėti, kad kryptis nuo vasaros sezono sugrįžtų ir bent jau šiai dienai dėliojame 4 savaitinių skrydžių tvarkaraštį“, – tikina A. Stikliūnas.\n\nJei vis dėlto skrydžiai negrįžtų, valstybė galėtų subsidijuoti skrydį, kaip tai jau kelerius metus daro su tiesioginiu skrydžiu į Londono Sičio oro uostą. Tačiau tam pirmiausia reikėtų Europos Komisijos leidimo, kuri į tokią paramą žiūri skeptiškai – sako, jog iškreipia konkurenciją, be to, tokia priemonė kasmet valstybei atsieina milijonus. Todėl valdžia imasi naujo ir Lietuvoje dar netaikyto rizikos pasidalijimo modelio, kuris bus taikomas strategiškai svarbioms Lietuvai skrydžių kryptims.\n\nTarptautinis Vilniaus oro uostas / D. Umbraso / LRT nuotr.\n\n„Kai kalbam apie strateginių skrydžių pritraukimą, aiškiai suprantame, kad natūraliai, kaip dabar yra, jie neateina. Vadinasi, turi atsirasti tam tikras mechanizmas paskatų“, – sako susisiekimo viceministrė Agnė Vaiciukevičiūtė.\n\nPagal naują programą strategiškai svarbiems, bet oro bendrovėms neatsiperkantiems skrydžiams, dalį neužimtų vietų arba skrydžio mokesčių oro vežėjui valstybė galėtų kompensuoti iš valstybės biudžeto. Kol kas tarp strategiškai svarbių Lietuvai skrydžių reiso į Briuselį nėra, bet svarstoma jį įtraukti.\n\n„Tikrai tikimės, kad jau artimiausiu metu atsiras valstybėje lėšų, jos valstybės mastais net nėra tokios didelės“, – viliasi A. Vaiciukevičiūtė.\n\nKiek tai pareikalautų pinigų iš valstybės biudžeto dar nežinoma, tai paaiškės sudarius visą valdžios sektoriaus biudžetą.\n\nKol kas Lietuva liks vienintelė tarp Baltijos šalių, neturinčių susisiekimo su Briuseliu. Europos Sąjungoje skrydžiai nevyksta tik į Kipro sostinę Larnaką ir Slovakijos sostinę Bratislavą, bet ten vos už pusvalandžio kelio skrydžiai vyksta iš Vienos oro uosto.",
    "Per savaitę pasieniečiai į Lietuvą neįleido 153 rusų": "Savaitę Baltijos šalyse ir Lenkijoje galiojant griežtesnei Rusijos piliečių įleidimo tvarkai, pasieniečiai į Lietuvą neįleido 153 rusų, pranešė Valstybės sienos apsaugos tarnyba (VSAT).\n\nKaip BNS informavo VSAT atstovas Giedrius Mišutis, sekmadienį iš 1330 į šalį ketinusių atvykti Rusijos piliečių neįleista 13.\n\nIš viso per savaitę į Lietuvą atvyko 9896 Rusijos piliečiai.\n\nPasak G. Mišučio, fiksuoti ir keli incidentai pasienyje su Baltarusija, kai sprendimu neįleisti nepatenkinti rusai bandė likti Lietuvoje.\n\nVienas Rusijos pilietis, bandęs sieną kirsto Raigardo-Privalkos pasienio kontrolės punkte, atsisakė grįžti, iš kur atvyko, gulėsi ant žemės, bet pareigūnų buvo išneštas už sienos ribų.\n\nKitas atvejis fiksuotas šeštadienį, kai Medininkų pasienio punkte Rusijos pilietis bandė patekti į šalį be vizos. Lietuvos pareigūnams jo neįleidus, vyras iki pirmadienio liko Baltarusijos pusėje Medininkų-Kamenyj Log punkte. VSAT duomenimis, jis suplėšė savo dokumentus.\n\nLatvijos pareigūnai per savaitę neįleido 48 rusų (sekmadienį – septynių) iš 2075 atvykusių, Estijoje iki šeštadienio neįleista 155 Rusijos piliečių (šeštadienį – 38). Iš viso per savaitę, be kol kas nepateikiamų sekmadienio duomenų, į Estiją atvyko 10 tūkst. 236 asmenys iš Rusijos.\n\nVidaus reikalų ministrė Agnė Bilotaitė pirmadienį po Valstybės gynimo tarybos posėdžio sakė, kad šis regioninis susitarimas suveikė ir prevenciškai.\n\n„Tendencijos yra tokios, kad pranešus apie mūsų sprendimą, matome ir prevencinį poveikį, kadangi apie 40 proc. sumažėjo srautas Rusijos piliečių, kurie bando atvykti ar atvyksta, ar kerta tranzitu Lietuvą. Akivaizdu, kad suveikė, mes turime rezultatą“, – teigė ji.\n\nMinistrė pabrėžė, kad Lietuva neketina priimti mobilizacijos vengiančių Rusijos piliečių.\n\n„Lietuvos pozicija labai aiški – kad mobilizacijos vengimas nėra pretekstas automatiškai tuos asmenis įsileisti ir suteikti galimybę jiems čia rasti prieglobstį“, – tvirtino A. Bilotatė.\n\nJi pranešė, kad parengti trys skirtingi algoritmai, kaip Lietuvos pasieniečiams elgtis, jei mobilizacijos vengiantys rusai norėtų paprašyti prieglobsčio arba bandytų kirsti žaliąją sieną, jei atvyktų per pasienio kontrolės punktą ir jeigu vyktų Kaliningrado tranzitu.\n\nValstybės sienos apsaugos tarnybos pareigūnai, atsisakydami įleisti kriterijų neatitinkantį Rusijos pilietį į Lietuvos teritoriją, turi teisę panaikinti arba atšaukti jo vizą. VSAT teigimu, iki šiol nepanaikinta nė viena viza.\n\nNuo praėjusio pirmadienio į Baltijos valstybes ir Lenkiją įleidžiami tik Vyriausybės patvirtintus kriterijus atitinkantys asmenys: Rusijos diplomatai, disidentai, pervežimo bendrovių darbuotojai, ES piliečių šeimų nariai, taip pat Šengeno zonos valstybių leidimus gyventi ar ilgalaikes nacionalines vizas turintys rusai.\n\nTaip pat Rusijos piliečiai toliau gali per Lietuvą tranzitu traukiniais keliauti į Kaliningrado sritį ir iš jos.\n\nDraudimas įleisti Rusijos piliečius numatytas Seimo priimtame nutarime dėl nepaprastosios padėties paskelbimo Rusijos ir Baltarusijos pasienyje. Jis galios mažiausiai iki gruodžio 16 dienos imtinai.",
    "Laba diena, Lietuva. Rinkimai Italijoje: ką šaliai žada laiminti kraštutinė dešinė?": "Italijoje preliminarūs balsavimo rezultatai rodo, kad parlamento rinkimus laimėjo dešiniųjų blokas, o daugiausia balsų surinko „Italijos brolių“ partija. Ką tai reiškia tiek Italijai, tiek visai Europai, pasakoja Italijoje esantis reporteris Aurimas Piečiukaitis.\n\nDėl dalinės mobilizacijos Rusijoje, saugumo situacija regione prastėja, bet karinės grėsmės lygis išlieka žemas. Taip po šiandien surengto Valstybės gynimo tarybos posėdžio sako prezidento patarėjas Kęstutis Budrys. Apie saugumą tiek Ukrainoje, tiek ir Lietuvoje – pokalbis su specialiųjų operacijų atsargos karininku Aurimu Naviu.\n\n„Vilniaus viešojo transporto“ įmonė gavo kelis kartus išaugusias elektros sąskaitas už troleibusų važiavimą, būtent jie varomi elektra. Įmonės atstovų teigimu, kol kas mažinti troleibusų maršrutų nesirengiama, o dėl bilietų kainų didinimo spręs savivaldybė. Daugiau apie tai, kaip įmonė taupys ir kada gali senus troleibusus keisti į naujus, – pokalbyje su „Vilniaus viešojo transporto“ atstove Giedre Buivydaite.\n\nItalija po parlamento rinkimų veikiausiai turės labiausiai į dešinę nutolusią vyriausybę nuo Antrojo pasaulinio karo, Vakarai siunčia signalą dėl Kremliaus grasinimų panaudoti branduolinį ginklą. Tikėtinas atsakas neapimtų branduolinio smūgio, bet būtų karinis. Pasaulio politikos aktualijas komentuoja Linas Kojala.\n\nRusijai praėjusią savaitę paskelbus dalinę mobilizaciją, vis daugiau gyventojų bėga iš šalies ir ieško būdų, kaip išvengti šaukimo į kariuomenę. Viena pagrindinių krypčių – Kazachstanas. Apie situaciją pasakoja Lietuvos ambasadorius Kazachstane Gintautas Vasiulis.\n\nSocialiniuose tinkluose nemažai žmonių pastaruoju metu dalijasi tuo, kad „Facebook“ juos užblokavo ar apribojo įrašų matomumą, po to, kai jie ką nors paskelbė apie Ukrainą, sukritikavo agresorę Rusiją. Kodėl taip nutinka, atsako komunikacijos specialistas Jaunius Špakauskas.\n\nKasdienei higienai naudojamos antibakterinės medžiagos, kurių gausu muilo ar dantų pastos sudėtyje - grėsmė sliekų populiacijai. Tokias išvadas padarė Vytauto didžiojo mokslininkai tyrinėję vienos iš plačiausiai naudojamų antibakterinių medžiagų triklozano poveikį sliekams.\n\nSocialinių tinklų naujienų apžvalga su Aiste Plaipaite.\n\nVed. Simona Vasiliauskaitė.",
    "Anušauskas: Lietuva Ukrainai jau skyrė 50 šarvuočių M113": "Ukrainą iš viso jau pasiekė 50 Lietuvos dovanotų šarvuočių M113, svarstant tolesnę karinę paramą reikės konsultuotis su NATO sąjungininkais, sako krašto apsaugos ministras Arvydas Anušauskas.\n\n„Dėl karinės paramos Ukrainai – Lietuva kaip rėmė, taip ir rems. Priminsiu, kad vos prieš tris dienas Ukrainą pasiekė mūsų šarvuočiai, kuriuos mes išsiuntėme, ir dabar jau 50 šarvuočių M113 Ukrainai yra perduoti“, – po Valstybės gynimo tarybos (VGT) posėdžio pirmadienį žurnalistams sakė A. Anušauskas.\n\nAnot jo, galimos karinės paramos Ukrainai klausimas taryboje nesvarstytas, aptarta padėtis regione – mobilizacija, galimi Rusijos piliečių prieglobsčio prašymai.\n\nMinistras taip pat pabrėžė, kad tolesnę galimą paramą Lietuva Ukrainai svarstys konsultuodamasi su NATO partneriais, kadangi šaliai būtina išlaikyti savo įsipareigojimus Aljansui, užtikrinti Lietuvoje dislokuotų karių saugumą.\n\n„Mūsų kariuomenė yra NATO kariuomenė, jos pajėgumas irgi svarbus ir mūsų sąjungininkams, kurie yra čia. Dėl to kiekvieną svarstymą, jei tai liečia pajėgumų mažinimą, atidavimą, turime tartis, kaip kompensuosime, ir su sąjungininkais. Yra daugelis klausimų, kurie nėra išsprendžiami labai greitai“, – kalbėjo jis.\n\nPasak A. Anušausko, siekiant kompensuoti praradimus, tikimasi ankstesnio JLTV šarvuotų visureigių atvykimo pagal kontraktą su Jungtinėmis Valstijomis.\n\n„Lapkričio mėnesį, jie, matyt, atvyks, dar 50, prieš tai pernai atvyko 50. Mes norėtumėme greičiau, ne visada viskas vyksta pagal mūsų norus, bet visada yra tie pokalbiai“, – tvirtino A. Anušauskas.\n\nArvydas Anušauskas / J. Stacevičiaus/LRT nuotr.\n\nPasak A. Anušausko, prieš porą savaičių Ramšteino oro pajėgų bazėje Vokietijoje apie pusšimtis Ukrainą remiančių šalių akcentavo, kad Ukraina laukia nuolatinės ginkluotės gamybos ir tiekimo, taip pat karinės technikos remonto, aptarnavimo. Lietuva šiuo metu, pasak jo, remontuoja apie trečdalį Ukrainai skirtų vokiškų haubicų „PzH 2000“, vykdo ukrainiečių karinius apmokymus.\n\nRemdamasis trimis šaltiniais, naujienų portalas „15min“ pirmadienį pranešė, kad Kyjivas paprašė Vilniaus pasidalyti dalimi turimos modernios ginkluotės – perduoti vokiškų savaeigių haubicų „PzH 2000“, norvegišką oro gynybos sistemą NASAMS ir daugiau amerikietiškų šarvuočių M113.\n\nKlausiamas dėl Lietuvos galimybių perduoti ukrainiečiams šią ginkluotę, A. Anušauskas pabrėžė, jog Lietuva „nesvarstė tokių dalykų“.\n\nMinistro tegimu, „PzH 2000“ ir NASAMS yra „sistemos, kurios turi kritiškai svarbų vaidmenį Lietuvos gynybai“, o NASAMS sistema yra vienintelė, sauganti karinę Šiaulių aviacijos bazę, ir yra „kritiškai svarbi apskritai visame NATO kontekste“.\n\nLietuva Ukrainai perdavė šarvuočius M113 / Lietuvos kariuomenės nuotr.\n\nSunkiosios artilerijos pajėgumai, anot A. Anušausko, Lietuvoje nebuvo išvystyti ir gerokai atsilieka nuo visų kaimyninių valstybių.\n\n„Turime vienintelį savaeigių haubicų batalioną, kuris yra pasiekęs pilnus pajėgumus, tai yra 18 vienetų. Kaimyninės valstybės, mūsų šiaurinės kaimynės – deja, jų pajėgumai yra kartais didesni (...). Šioje srityje Lietuva yra atsilikusi, pabrėžiu, kad tai nėra pajėgumas, kurių turime daug, kažkur rezerve pasidėję“, – sakė politikas.\n\nBe šarvuočių M113, Lietuva Ukrainai yra perdavusi 105 mm haubicų, sunkiųjų minosvaidžių. A. Anušauskas pabrėžė, kad ši ginkluotė buvo ne rezervas, o naudojama pajėgumų dalis.\n\n„Skirtumas nuo kitų valstybių, kad mes, matydami Ukrainos poreikį, atiduodame dalį savo pajėgumų. Sandėlius mes jau seniai ištuštinome. Ribą (kiek galime atiduoti – BNS), sunku apibrėžti, tai priklauso nuo situacijos Ukrainoje. Bet mes svarstome visus dalykus“, – sakė jis, dar kartą akcentavęs, kad tarp svarstymų nėra vokiškų haubicų ir NASAMS sistemų.",
    "Bilotaitė: esame numatę tris algoritmus, kaip Lietuva reaguos į nuo mobilizacijos bėgančius rusus": "Lietuva netaps prieglobsčiu nuo mobilizacijos gimtinėje bėgantiems rusams, pabrėžia vidaus reikalų ministrė Agnė Bilotaitė.\n\nJi teigė pirmadienio Valstybės gynimo tarybos (VGT) posėdyje pristačiusi tris „algoritmus“, kaip Vidaus reikalų ministerija, bendradarbiaudama su kitomis institucijomis, reaguos į nuo mobilizacijos į Lietuvą bėgančius Rusijos piliečius. Planai apima atvejus, kai būtų prašoma prieglobsčio, bandoma kirsti gamtinėmis kliūtimis nustatytą valstybių ribą.\n\n„Pirmas dalykas – kas ką veiktų ir ką darytų, jei asmenys bandytų kirsti „žaliąją“ sieną. Kiti algoritmai – jei asmenys bandytų eiti per pasienio punktus, vyktų Kaliningrado tranzitu. Algoritmai sudėlioti, pozicija labai aiški, kad mobilizacijos vengimas nėra automatinis pretekstas tuos asmenis įsileisti ir suteikti galimybę jiems čia rasti prieglobstį“, – po VGT posėdžio rengiamus planus komentavo ministrė.\n\nAgnė Bilotaitė / D. Umbraso/LRT nuotr.\n\n„Tokios rizikos gali būti, bet šiuo metu tokių atvejų tendencijos ir didelio srauto tikrai nematome“, – pažymėjo ji.\n\nJi tikino, kad pirmoji savaitė taikant griežtus apribojimus į Lietuvą norintiems patekti Rusijos piliečiams, buvo sėkminga, kadangi bandančių atvykti į šalį rusų sumažėjo 40 proc.\n\n„Pranešus apie mūsų sprendimą matome ir prevencinį poveikį, kadangi apie 40 proc. sumažėjo Rusijos piliečių srautas, bandančių atvykti, atvyksta, kerta tranzitu Lietuvą. Akivaizdu, kad suveikė, turime rezultatą“, – teigė A. Bilotaitė.\n\nPanemunės pasienio kontrolės punktas / R. Rumšienės/LRT nuotr.\n\nELTA primena, kad atsižvelgus į Rusijos vykdomą karinę invaziją į Ukrainą ir iš to kylančias grėsmes šalių nacionaliniam saugumui, Lietuva kartu su Latvija, Estija bei Lenkija nusprendė griežtinti Rusijos piliečių atvykimo kontrolę.\n\nVadovaujantis Seimo nutarimu „Dėl nepaprastosios padėties įvedimo“ ir Vyriausybės patvirtintais kriterijais, nuo 2022 m. rugsėjo 19 d. į Lietuvos Respublikos teritoriją per visus pasienio kontrolės punktus atvykstantiems Rusijos piliečiams nepaprastosios padėties galiojimo metu bus taikomas individualus sugriežtintas patikrinimas.\n\nTuo metu trečiadienį Vladimiras Putinas pasakė kreipimąsi į tautą, kuriame pareiškė, kad šalyje skelbiama dalinė mobilizacija. Reaguojant į šį įvykį pirmadienį Prezidentūroje vyko VGT posėdis.\n\nA. Bilotaitės teigimu, į Lietuva jau neįleisti 153 Rusijos piliečiai.",
    "Bankrutuojanti „Inter RAO Lietuva“ – pirma pagal atlyginimų medianą rugpjūtį": "Rusijos energetikos milžinės „Inter RAO“ kontroliuojama bankrutuojanti elektros tiekimo bendrovė „Inter RAO Lietuva“ rugpjūtį šalyje pirmavo pagal vidutinę atlyginimo medianą, kuri siekė 11,4 tūkst. eurų, rodo vieši „Sodros“ duomenys.\n\nĮmonėje, kurioje šiuo metu dirba 6 darbuotojai, vidutinis atlyginimas paskutinį vasaros mėnesį siekė 31,3 tūkst. eurų.\n\nAntroje vietoje pagal atlyginimų medianą rugpjūtį buvo 277 darbuotojus turinti Kipro kapitalo žaidimų kūrimo bendrovė „Melsoft“, kur atlyginimų mediana siekė 7,5 tūkst., o vidutinis atlyginimas – 7,8 tūkst. eurų, trečia – iš Lietuvos besitraukianti sporto statistikos profesionalioms sporto lygoms, lažybų tarpininkams bei žiniasklaidai teikimo paslaugų bendrovė „Genius Sports“: 33 darbuotojų atlyginimų mediana čia buvo 7,4 tūkst., vidutinis atlyginimas – 11,9 tūkst. eurų.\n\nElektra / E.Blaževič/LRT nuotr.\n\nJAV informacinių technologijų gigantės „Google“ padalinio Lietuvoje 22-jų darbuotojų atlyginimų mediana buvo 7,1 tūkst., o vidutinis atlygis – 8,4 tūkst. eurų, 63 darbuotojus turinti programinės įrangos kūrėja „Uber Lithuania Software and Development“ – atitinkamai 7 tūkst. ir 7,3 tūkst. eurų.\n\nKauno mero Visvaldo Matijošaičio ir Liudo Skieriaus kontroliuojamos „Vičiūnų grupės“ įmonė Kaliningrade „Vičiūnai-Rus“ atstovybėje Lietuvoje, kurioje dirba 49 darbuotojai, jų atlyginimo mediana siekė 6,9 tūkst. eurų, vidutinis atlyginimas viršijo 9,2 tūkst. eurų.\n\nElektra / E.Blaževič/LRT nuotr.\n\nToliau sekė kompiuterių programavimo ir konsultacijų įmonė „Railsbank Technology“ su 62 darbuotojais, kurių vidutinė atlyginimų mediana buvo 6,8 tūkst. eurų, vidutinis atlyginimas – 6,6 tūkst. eurų, informacinių technologijų bendrovės „Cast AI Baltic“ (36 darbuotojai) – atitinkamai 6,4 tūkst. ir 6,3 tūkst. eurų.\n\nDanijos startuolio „Podimo“, kuriančio pasaulinę podkastų ir garso knygų platformą, padalinio Vilniuje (36 žmonės) mediana liepą buvo 6,2 tūkst., vidutinis atlyginimas – 6 tūkst. eurų, o Arvydo Paukščio kontroliuojamoje daiktų interneto prietaisų gamybos grupėje „Teltonika IoT Group“, kurioje dirba 106 darbuotojai, – atitinkamai 6,1 tūkst. ir 7,8 tūkst. eurų.",
    "„Elektrum Lietuva“: per savaitę elektra Lietuvoje pigo 5 proc.": "„Nord Pool“ biržos kaina praėjusią savaitę augo 44 proc. iki 202,72 Eur/MWh.\n\nOrai buvo stipriausias kainų pokyčius lėmęs veiksnys praėjusią savaitę „Nord Pool“ regione. Dėl vėsesnės temperatūros elektros suvartojimas šiame regione padidėjo 2 proc., o vėjo energijos gamyba sumažėjo 46 proc., palyginti su ankstesne savaite. Be to, visi turimi Šiaurės šalių branduoliniai pajėgumai sumažėjo iki 72 proc.\n\n„Tuo tarpu Lietuvoje ir Latvijoje didesnę įtaką elektros kainoms turėjo kiek mažesnės energetikos produktų kainos. 2 proc. didesni energijos srautai iš Suomijos, kur vidutinė savaitės elektros kaina pakilo 62 proc. iki 197,07 Eur/MWh, turėjo didesnę įtaką Estijos elektros kainai. Taip pat dėl techninės priežiūros darbų tęsiasi esamos galios apribojimai tarp Estijos ir Latvijos“, – sako energetikos sprendimų bendrovės „Elektrum Lietuva“ Verslo klientų skyriaus vadovas Artūras Zatulinas.\n\nElektros vartojimas „Nord Pool“ regione per savaitę augo ir siekė 6 804 GWh, o gamyba šiek tiek mažėjo ir buvo 6 817 GWh.\n\nElektros kainų tendencijos išsiskyrė ir kitose Europos šalyse. Lenkijoje kaina pakilo 38 proc. iki 189,24 Eur/MWh, Vokietijoje kaina augo 21 proc. iki 341,27 Eur/MWh, tuo tarpu Prancūzijoje vidutinė savaitės elektros kaina sumažėjo 3 proc. ir buvo 358,36 Eur/MWh.\n\nLietuvoje mažėjo elektros gamyba, vartojimas išliko stabilus\n\nBaltijos šalyse elektros vartojimas per savaitę nesikeitė ir siekė 467 GWh. Lietuvoje vartojimas išliko stabilus – suvartota 209 GWh elektros energijos. Latvijoje elektros vartojimas per savaitę mažėjo 1 proc. ir siekė 117 GWh, o Estijoje suvartota tiek pat elektros kaip ir ankstesnę savaitę, t. y. 141 GWh.\n\nElektros energijos gamybos apimtys Baltijos šalyse praėjusią savaitę augo 2 proc. iki 260 GWh. Lietuvoje elektros energijos pagaminta 28 proc. mažiau nei ankstesnę savaitę – 56 GWh, Latvijoje gamyba krito 33 proc. iki 33 GWh. Estijoje elektros gamyba augo 31 proc. iki 171 GWh.\n\nPer savaitę visos trys Baltijos šalys kartu pagamino 56 proc. joms reikalingos elektros energijos. Lietuvoje pagaminta 27 proc., Latvijoje – 28 proc., Estijoje – 122 proc. šaliai reikalingos elektros energijos.",
    "„Circle K Lietuva“ pajamos augo 59 proc., pelnas – 11 proc.": "Vieną didžiausių mažmeninės prekybos degalais tinklų Lietuvoje valdanti bendrovė „Circle K Lietuva“ per finansinius metus – nuo 2021-ųjų gegužės iki 2022-ųjų balandžio – gavo 857,9 mln. eurų audituotų pajamų, arba 59 proc. daugiau nei ankstesniu laikotarpiu (539,6 mln. eurų).\n\nPer šį laiką „Circle K Lietuva“ uždirbo 18,9 mln. eurų grynojo pelno, arba 11 proc. daugiau (17 mln. eurų). Konkrečių ateities finansinių prognozių įmonė neskelbia, tačiau Registrų centrui pateiktoje ataskaitoje nurodė, kad juos tikisi baigti pelningai.\n\n„Finansiniai rezultatai pagerėjo ir tai nuteikia optimistiškai, tačiau dabar ekonomikai lėtėjant dėl karo Ukrainoje ir jo padarinių tenka konstatuoti, kad pajamų ir grynojo pelningumo augimo skirtumas rodo, jog verslo kaštai didėja ir, tikėtina, dar padidės, o pelno maržos atsilieka“, – pranešime sakė bendrovės vadovas Skirmantas Mačiukas.\n\nPasak įmonės, apyvartos augimui įtakos turėjo degalų savikainos didėjimas, sumokėti mokesčiai ir degalų kaina, pirmadienį pranešė „Circle K Lietuva“.\n\nKaip ir ankstesniais metais, bendrovė dividendų nemokėjo, o uždirbtą pelną paliko nepaskirstytą.\n\n„Circle K Lietuva“ praėjusiais finansiniais metais investavo į tinklo plėtrą, parduotuvių atnaujinimą, beveik dešimtadaliu padidėjo darbuotojų. „Sodros“ duomenimis, jų šiuo metu joje dirba apie tūkstantis žmonių.\n\nLietuvoje veikia 95 „Circle K“ tinklo degalinės.\n\n100 proc. „Circle K Lietuvos“ akcijų priklauso Norvegijos „Circle K“, kurios galutinis akcininkas yra Kanados „Alimentatio Couche-Tard“. 2022 finansinių metų ataskaitoje „Alimentation Couche-Tard“ nurodė, kad dėl verslo praradimo Rusijoje ji patyrė 56,2 mln. JAV dolerių ikimokestinį nuostolį.",
    "Labas rytas, Lietuva I d. Kartais turtu rūpinamės labiau nei sveikata: gydytojas primena – lėtinis stresas daro didelę žalą": "",
    "Lietuva dviženkle infliacija gyvena beveik metus: maisto gamintojai atviri – kainas reikės dar kilstelėti": "Beveik metus Lietuva gyvena su dviženkle infliacija. Itin pabrango maistas – maždaug trečdaliu. Žmonės jau taupo jo sąskaita. Ekonomistų teigimu, vartotojų nuotaikos – tokios, kaip atėjus pandemijai. Vadinasi, taupymo režimas užsitęs, juolab, kad netrukus šildymo sezonas. Maisto gamintojai ir perdirbėjai atviri: kainas reikės dar kilstelėti, ypač, jei nebus valstybės pagalbos. Ūkių atstovai sako, kad dauguma kitų šalių ir savus verslus remia, ir vartotojams galutines kainas bando mažinti per lengvatinius pridėtinės vertės mokesčio tarifus. Konkuruoti tokioje aplinkoje lietuvių maisto pramonei sudėtinga.",
    "Tomas Daugirdas. Lietuva pagal Naisius": "Įpusėjusios vasaros įvykiai Naisius po ilgesnio laiko vėl trumpam iškildino į nacionalinio dėmesio centrą. Šiemet vėl organizuotas, dvejus metus dėl pandemijos nevykęs Naisių festivalis turėjo išsiskleisti pačiomis ryškiausiomis spalvomis, susirinkus ryškiausioms Lietuvos scenos popmuzikos žvaigždėms. Dviem dienoms Naisiai turėjo tapti savita Lietuvos kultūros sostine.\n\nPlanuoto festivalio mastą sugadino tai, kad prieš pat prasidedant festivaliui, jame dalyvauti atsisakė prieš tai sutikusios pasirodyti grupės („The Roop“, „jautì“, „Graži ir ta galinga“, ukrainiečių „TaRuta“) ir atlikėjai (Donatas Montvydas). Vieni argumentavo tuo, kad festivalio rėmėjas Ramūnas Karbauskis esąs prieš LGBT+ teises, kiti – kad nepritaria jo nuostatai kreiptis į Konstitucinį teismą ginčijant įstatymą, pripažįstantį Vytautą Landsbergį buvus valstybės vadovu. Šis įvykis dar kartą paskatino įsitikinti, kad Naisiuose gyventi gal ir gera, bet Naisių Lietuvoje gyventi tikrai nenorėtume.\n\nNaisiai yra eilinis Lietuvos kaimas. Neeiliniu jį daro tai, kad jį minkštuoju būdu užvaldęs verslininkas ir vienos partijos vadovas Ramūnas Karbauskis, 1969–1986 m. vietos kolchozo „Už taiką“ pirmininko, 2007–2010 m. UAB „Naisių investicijos“ generalinio direktoriaus Česlovo sūnus.\n\nJis nėra Naisiuose rinktas seniūnas ar kitoks pagal Lietuvos įstatymus formalizuotas teisėtas vadovas. Tačiau jis veikia savo pinigais, skiriamais kultūros, landšafto ir pan. idėjoms realizuoti. Tuo, kaip galima suprasti, ir užsiima vietoje veikianti „Naisių bendruomenė“.\n\nRamūnas Karbauskis / E. Blaževič/LRT nuotr.\n\nJokie valstybės skiriami pinigai kultūrai negalėtų „pramušti“ tos finansinės ir idėjų įtakos, kurią Naisių gyvenimui daro vieno mecenato (kaip pats save vadina šis verslininkas ir politikas) ištekliai. Paskutinę akimirką susitraukus planuoto festivalio mastui būtent Karbauskis, o ne bendruomenės atstovas pareiškė, kad šią vasarą, rugpjūčio 15 d., papildomai bus organizuotas ir antras festivalis. FB jis įrašė: „Sutrukdyti surengti Naisių vasaros antrąjį festivalį įmanoma tik perkasus visus kelius vedančius į Naisius “.\n\nIš pirmo žvilgsnio Naisiai yra iš tiesų puiki vieta gyventi ir apsilankyti. Čia gražiai sutvarkyta ir nuolat prižiūrima aplinka, aktyvus ir įvairialypis kultūros gyvenimas. Čia teikiamas džiugesys žmonėms, ir viskas nemokamai. Tie, kurie Naisių muziejuose ar renginiuose apsilanko, neišvengiamai patiria naujų įspūdžių, nusivylusių turbūt nebūna. Tad, sakytume, ko dar trūksta, gyvenk ir džiaukis.\n\nNŽ-A bendradarbiai prieš 5 metų surengė tiriamąją ekspediciją į Naisius, kurių rezultatus žurnalas paskelbė 2017 m. Nr. 7 pavadinimu „Naisių civilizacija“. Tekstų korpuso įžangoje tuometinis vyr. redaktorius Tomas Vaiseta rašė: „Naisiai – nebūtinai tai įsisąmoninus – atrodė kaip mįslinga, periferijoje įsikūrusi miniatiūrinė, lyg iš kaladėlių sudėliota karalystė, būtum galėjęs beveik lažintis, kad ją juosia kuo tikriausia mūrinė siena.\n\nTačiau staiga ši žaislinė naivi karalystė pretenduoja tapti simboliniu visos Lietuvos centru, tyro, gražaus, doro ir ramaus gyvenimo pažado išpildymu“. Kodėl nenorėtume, kad Naisiai taptų visiems trokštamu pavyzdžiu, pagal kurį galėtume konstruoti ir Lietuvos gyvenimą, versti ją džiugesio ir laimės šalimi?\n\nNaisiai / E. Blaževič/LRT nuotr.\n\nPatys Naisiai kaip fenomenas leidžia išskirti bent tris priežastis, kodėl nesinorėtų gyventi tokioje Lietuvoje. Pirma priežastis jau minėta: Naisiai teoriškai yra vietos bendruomenė, tačiau vis dėlto pagrindinius dalykus čia sprendžia pinigingas mecenatas. Didžioji dalis Naisiuose įgyvendintų idėjų yra jo (piliakalnis, Triušių sala, geležiniai žalčiai, festivaliai). Daugelis sakytų, nieko čia blogo, žmonės gi džiaugiasi.\n\nBlogai yra tai, kad taip neutralizuojama žmonių sprendimo teisė, vienos asmenybės valia užvaldo visos bendruomenės valią. Nenuostabu, kad už mecenato valios menininkai įžvelgė, net jei ir labai pavėluotai, politinius interesus. Mecenavimas yra sveikintinas dalykas, tačiau Lietuvoje ne pagal Naisius tokie mecenato pinigai būtų atiduoti kokiam nors fondui, kad fondas juos skirstytų savo nuožiūra be tiesioginio mecenato kišimosi ir jo valios.\n\nFestivalis yra bene ryškiausias renginys, kuris parodo labai glaudų ryšį tarp Naisių gyvenimo ir mecenato valios. Ir pats mecenatas muzikos grupių pasitraukimą iš karto įstatė į politinės kovos lauką, jas susiedamas su politiniais veiksmais jo atžvilgiu. Kaip jis teigė savo įrašuose, „su konservatoriais susijusių žmonių melas tapo priežastimi, dėl kurios festivalyje nepasirodė ukrainiečių atlikėjai TaRuta“, „konservatoriai sistemiškai naikina viską, kas prieštarauja jų ideologijai ir interesams“.\n\nTokiai reakcijai nepriimtinas ir galvojimas, kad muzikos atlikėjai yra laisvi žmonės, savarankiškai sprendžiantys apie savo dalyvavimą. Žmonės šioje vizijoje tėra politinių jėgų stumdomos marionetės. Lietuva pagal Naisius yra valstybė, kurioje nėra ne tik žmonių laisvės, bet ir pilietinės ar apskritai visuomenės.\n\nNaisiai / E. Blaževič/LRT nuotr.\n\nBūtent reaguodamas į priešiškų jėgų veikimą Karbauskis paskelbė ir ketinimą iškart surengti antrą festivalį: jei kažkam nepatinka vienas festivalis, padarysime du. Nors žiūrint iš už Naisių sienos tiesiog atrodytų, kad liko neišnaudota paramai skirtoji suma, kurią mecenatas trūks plyš nori dėl jam vienam žinomų priežasčių išleisti, ar, biurokratiškai tariant, liko nepasiekti kokie nors iš anksto nusistatyti rezultatai.\n\nAntra priežastis, kodėl nesinorėtų gyventi Lietuvoje pagal Naisius, yra pabrėžtinas vertybinis išskirtinumas, Naisius priešpriešinant likusiam pasauliui. Blaivybė ir dėmesys tradicinei šeimai išskirti kaip šio festivalio vertybės. Afišoje jis vadinamas „festivaliu šeimai“.\n\nMecenatas savo įrašuose nurodo, kad „[Vertybė] festivaliui yra istorija, mūsų Tautos tradicijos, kalba, taika, pagalba ir palaikymas tiems, kuriems jos reikia. [...] Galų gale mums vertybė yra žmogus, kuris yra laisvas dirbti, kurti, gyventi sveikiau“. Taip pat tai festivalis, kur neprekiaujama alkoholiu.\n\nNaisiai vertybiškumu atribojami nuo likusios Lietuvos, kurioje palaikomos ir diegiamos pagedusios nuostatos. Joje palaikoma valdžios ideologija, kuri, perfrazuojant, kelia visokias vėliavas, trypia tradicijas ir šeimos vertybes. Apie pačius Naisius kalbėta, kad jie „gražūs, kultūriniu turiniu gausūs ir šeimoms saugūs“, todėl ir traukiantys žmones, ir visų laukiantys.\n\nPaminėtas ir naujai išlietas asfaltas kelyje Meškuičiai–Naisiai, rodantis šį laukimą ir lengvinantis privažiavimą. Tad kitur manomai persekiojamos tradicinės šeimos nesunkiai gali pasiekti Naisius ir rasti čia prieglobstį.\n\nNaisiai vertybiškumu atribojami nuo likusios Lietuvos, kurioje palaikomos ir diegiamos pagedusios nuostatos.\n\nVertybės anaiptol nėra kaip nors smerktinas dalykas. Tačiau Naisių pasaulyje brėžiama labai aiški skirtis tarp to, kas vyksta čia ir likusioje Lietuvoje. Naisiai parodyti kaip išskirtinė ir gal tik viena nedaugelio Lietuvos vietų, kuri yra sveika vertybiškai gendančiame, prieštarų skaldomame Lietuvos, o gal ir viso pasaulio kūne.\n\nLietuva pagal Naisius būtų pasaulis, kuriame būtume „mes“ – draugiški, laimingi, puoselėjantys tai, kas visiems gera, ir „jie“ – puolantys tradicinę šeimą, besistengiantys žlugdyti nemokamus kultūros renginius ir daryti juos žmonėms neprieinamus, vienareikšmiškai blogi.\n\nLietuva pagal Naisius būtų kovojanti su kitais ir kitokiais, juose įžvelgianti susimokiusius priešus ir neabejojanti savo pačios teisumu ir vertybiniu grynumu. Tai būtų pasaulis, kuris nepripažįsta, kad ir jame gali egzistuoti klaida ar nuodėmė, ir kuris netoleruotų vidinio kritiškumo. Tam tikras pseudoreliginis pasaulis, turintis sektos bruožų.\n\nNaisiai / E. Blaževič/LRT nuotr.\n\nTrečią priežastį, kodėl nesinorėtų gyventi Lietuvoje pagal Naisius, atskleidė festivalio santykis su Ukraina. Mecenatas dar gegužę paskelbė, kad šių metų „festivalio svečias – Ukraina“. „Bendrystę su Ukraina“ patvirtina ir renginio afiša. Bet net ir formuluotė kiek neįprasta šiam karo metui. Lietuvoje su Ukraina siejami koncertai paprastai esti paramos renginiai. Juose atlikėjai koncertuoja be honoraro, o žmonės skatinami aukoti Ukrainos reikmėms, remti Lietuvoje gyvenančius ukrainiečius ar kitaip prisidėti, kad karas Ukrainoje kuo greičiau baigtųsi.\n\nPrie Naisių festivalio programos nebuvo pridėta sąskaitos ar telefono numerio, kuriuo lankytojai būtų raginami aukoti Ukrainai. Be to, buvo nuolat pabrėžiama, kad Naisių festivalis „nemokamas“, taip suponuojant, kad į festivalį atvykusiems nereikės prisidėti nė euru.\n\nNaisiai ir Karbauskis priglaudė ukrainiečių teatro trupę, kuri pasirodė festivalyje. Trupės išlaikymas yra tikrai pagirtinas. Tačiau tuo ir baigėsi ukrainietiški akcentai. Lieka neaišku, kuo ta bendrystė su Ukraina konkrečiau reiškiasi, kur čia esama paramos. Be to, neteko girdėti, kad ir pats Naisių mecenatas būtų skyręs lėšų ukrainiečių kovą remiančioms organizacijoms ar bairaktarui, būtų raginęs aukoti kitus.\n\nNaisiai / E. Blaževič/LRT nuotr.\n\nLietuva pagal Naisius būtų tokia, kur žmonės nesiimtų atsakomybės, neatiduotų dalies savo gerovės tam, kad bent kiek padėtų skriaudžiamiems, šiuo atveju – kariaujančiai Ukrainai. Tokioje Lietuvoje žmonės negalvotų, kad „ir vienas lauke karys“, ir kad „jei ne aš, tai kas kitas“, ir net jei mano prisidėjimas tėra viena bairaktaro kniedė, bet galiausiai ir ji yra ypač svarbi.\n\nLietuva pagal Naisius gyventų jaukų ir džiaugsmingą gyvenimą, į kurį pakoncertuoti ar sudalyvauti šou pakviestų kokį Ukrainos menininką ar liaudies ansamblį, tai pavadintų „bendryste su Ukraina“ ir viešai pasitenkintų savo prisidėjimu.\n\nTam tikras pseudoreliginis pasaulis, turintis sektos bruožų.\n\nNaisių festivalis įvyko net iš jo paskutinę minutę pasitraukus kai kurioms grupėms ir atlikėjams. Jis veikiausiai praturtino tuos, kurie ten buvo nuvykę kaip žiūrovai. Tačiau pats projektas, kurį čia vadinome „Lietuva pagal Naisius“, atrodo išskirtinai nepatraukliai. Tokioje Lietuvoje nėra pilietinės visuomenės, viską lemia pinigai ir jų turėtojų idėjos.\n\nŽmonės tokioje Lietuvoje užliūliuoti pabrėžtinai nemokamomis linksmybėmis, iš jų atimama galimybė patiems spręsti, jie nesiima atsakomybės už bendrą reikalą ir nesielgia kaip laisvi. Laisvė ir atsakomybė dažniausiai neturi ryšio su festivaliniu džiugesiu ir fejerverkais. Laisva Lietuva ne pagal Naisius grįsta pastangomis, darbu ir dalies patogumų atsisakymu.\n\nŠis tekstas buvo publikuotas žurnalo „Naujasis Židinys-Aidai“ penktame numeryje.",
    "Pabėgę nuo diktatūros baltarusiai Lietuvoje kuria naują gyvenimą: jei nebūčiau išvykusi, dabar sėdėčiau kalėjime": "Per kelerius pastaruosius metus Lietuvoje savo antruosius namus rado tūkstančiai baltarusių. Vienų įsikūrimu rūpinosi įmonės, kurios persikėlė į Lietuvą, kiti nuo diktatoriaus režimo bėgo savarankiškai. Vien nuo karo Ukrainoje pradžios darbą Lietuvoje rado 7,5 tūkst. baltarusių, o per kelis dešimtmečius, ypač po suklastotų 2020-ųjų prezidento rinkimų – gerokai daugiau. Šis pasakojimas apie kelis iš jų – apie tai, ką jie veikia Lietuvoje, kaip jiems sekasi iš naujo kurti savo gyvenimą mūsų šalyje ir kaip jie stengiasi prisidėti prie pokyčių Baltarusijoje.\n\nEkaterina: „Jei nebūčiau išvykusi, dabar sėdėčiau kalėjime“\n\n„Maniau, kad išvažiuojame keliems mėnesiams, bet netrukus supratau, kad tai buvo bergždžios viltys, o represijos toliau stiprėja. Net neįsivaizduoju, kada galėsime grįžti namo. Juk mūsų šalyje keičiami įstatymai, kad mus, pabėgusius nuo režimo, galėtų paskelbti ekstremistais, teisti už akių ir atimti mūsų užgyventą nekilnojamąjį turtą“, – sako iš Grodno (Gardinas) į Vilnių beveik prieš dvejus metus su šeima persikėlusi Ekaterina.\n\nSavo šalį moteris buvo priversta palikti po to, kai 2020 m. rugsėjo pradžioje dalyvavo taikiame proteste. „Tada mes rinkomės kiemuose ir grupelėmis ketinome eiti į miesto centrą. Mums kelią užtvėrė OMON-as. Aš buvau pirmoje eilėje, be kaukės. Tą kartą mes prasiveržėme, bet po dviejų mėnesių gavau šaukimą atvykti į Tyrimo komitetą. Tada vyras ir pasakė, kad man laikas išvažiuoti, nes Baltarusijoje tie, kurie yra opozicijoje valdžai, labai griežtai baudžiami. Ir jau netrukus dauguma tų, kurie mitinguose buvo pirmose eilėse, buvo susekti ir nubausti – vieni sėdi namų arešte, o kiti – kalėjimuose. Jei nebūčiau išvykusi, dabar ir aš turbūt sėdėčiau kalėjime“, – prisimena moteris, dėl namuose likusių artimųjų saugumo prašiusi neminėti jos pavardės.\n\nIš Grodno (Gardinas) į Vilnių beveik prieš dvejus metus su šeima persikėlusi Ekaterina / Asmeninio albumo nuotr.\n\nIš pradžių į Vilnių ji atvažiavo viena, o po kelių savaičių atvyko ir vyras su trimis sūnumis, kuriems tuomet buvo 5, 9 ir 14 metų. „Kol jų laukiau, išsinuomojau butą daugiabutyje. Šeimai, auginančiai tris vaikus ir dar su šunimi, tai nebuvo paprasta, bet mūsų šeimininkas labai šaunus. Ir dabar gyvename tame pačiame bute. Taip pat pavyko susitarti, kad du vyresniuosius sūnus priims mokytis į Naujamiesčio mokyklą“, – pasakoja anglų kalbos mokytoja Ekaterina. Jos vyras netrukus įsidarbino programuotoju vienoje sostinės IT kompanijoje, o pati Ekaterina, kai tik jos diplomas buvo pripažintas, pradėjo dirbti pagal specialybę privačioje „Stembridge“ mokykloje. „Darbas patiko, bet neseniai sulaukiau labai įdomaus pasiūlymo ir jau rugsėjo pabaigoje pradėsiu dirbti kitoje vietoje. Taip pat pagal specialybę“, – atskleidžia moteris.\n\nJi pasakoja, kad sūnūs lanko įvairius būrelius, abu jaunesnieji jau turi nemažai naujų draugų, o jaunėlis, nors su kiemo draugais lietuviškai dar nekalba, bet jau supranta, ką jam sako. Šeima stengiasi puoselėti ir baltarusių kalbą. „Mūsų namuose yra knygų baltarusių kalba, patys taip pat dažnai kalbame baltarusiškai („na belaruskoj move“ – ši frazė Ekaterinai savaime išsprūsta baltarusiškai, red. past.). Abu jaunesnieji labai mėgsta žiūrėti pasakas vaikams. Jas „YouTube“ kanale baltarusiškai pasakoja Maliavanych (teatro, kino ir televizijos aktorius Aliaksandras Ždanovič, kuris anksčiau televizijoje vedė laidą „Kalychanka“ (liet. – lopšinė), tačiau 2020 m. rudenį už dalyvavimą proteste Minske buvo suimtas, o atleistas iš darbo emigravo į Sakartvelą – red. past.). Tėtis įjungia, o jie sėdi – žiūri, klauso“, – pasakoja Ekaterina.\n\nMoteris priduria, kad pirmomis dienomis jiems labai padėjo lietuviai savanoriai ir Lietuvoje veikiančios baltarusių nevyriausybinės organizacijos (NVO), o dabar ji ir pati padeda savo tautiečiams: „Mano mentorius buvo jaunas lietuvis vaikinas. Jis ir į Migracijos departamentą su manim ėjo, ir anketą humanitarinei vizai gauti padėjo užpildyti, ir būsto nuomos sutartį sudaryti. O aš savanoriauju organizacijoje „Dapamoga“ (liet. – Pagalba). Ji suteikia vietą pabėgėliams trumpam apsistoti, o mes, savanoriai, paaiškiname, kaip gauti vizą, kokius dokumentus reikia pateikti, kur galima kreiptis elektroniniu būdu, o kur reikia nueiti patiems, kur kreiptis prireikus materialinės pagalbos, ieškant darbo, būsto ir sprendžiant kitus kasdienius, bet labai svarbius klausimus“. O didžiausias Ekaterinos širdies skausmas – Grodne likę garbaus amžiaus jos tėvai: „Jau beveik dveji metai jų nemačiau. Jiems gauti vizas dabar, kai vyksta V. Putino sukeltas karas Ukrainoje ir Baltarusijai taip pat taikomos sankcijos, sudėtinga, o aš ten nuvažiuoti negaliu, nes iš karto būčiau suimta. Taip ir gyvename laukdami, kol padėtis Baltarusijoje pasikeis“.\n\nE. Pytleva: „Savo darbu stengiamės prisidėti prie pokyčių Baltarusijoje“\n\n„Apie mane ir mano artimuosius jie ir taip seniai viską žino, nes aš buvau viešas žmogus, o kiti baiminasi dėl Baltarusijoje likusių artimųjų – juk juos gali pradėti persekioti... Todėl daugelis ir nedrįsta viešai pasakoti savo istorijos“, – sako jau beveik dvejus metus su vyru ir 5-erių metų dvyniais Vilniuje gyvenanti buvusi Baltarusijos valstybinės televizijos ir radijo kompanijos „Belteleradio“ laidų vedėja Ekaterina Pytleva. „2020 m. prezidento rinkimų išvakarėse, kai sulaikė potencialius kandidatus į prezidentus S. Cichanouskį ir V. Babaryką, pradėjo vaikyti taikius protestus, nors juos rengti leido šalies įstatymai, prasidėjo jų dalyvių ir žurnalistų, kurie dirbo savo darbą ir tai transliavo, sulaikymai, aš viešai pasmerkiau tokius valdžios veiksmus.\n\nEkaterina Pytleva / Asmeninio albumo nuotr.\n\nPo to mane „nuėmė“ nuo tiesioginio eterio ir atleido iš pagrindinio kanalo „Pervaja knopka“. Taip pat atleido ir iš radijo stoties. Netrukus darbo neteko ir mano kolegos, kurie taip pat viešai pasmerkė valdžios veiksmus. Du iš jų net sulaikė ir pasodino 15 parų. Maniau, kad ir manęs tas pats laukia, todėl kurį laiką su vaikais slapstėmės pažįstamų butuose, vasarnamiuose“, – pasakoja žurnalistė.\n\nJi dalyvavo ir „Belteleradio“ kompanijos darbuotojų streike bei bandant įkurti nepriklausomą televizijos kanalą, o tai, pasak E. Pytlevos, Baltarusijoje laikoma beveik valstybės išdavimu. „Ir po kurio laiko man paskambino iš rajono Vidaus reikalų skyriaus ir pasakė, kad man užvesta baudžiamoji byla už valstybės simbolių išniekinimą. Už tai gręsia reali laisvės atėmimo bausmė. Be to, mane įtraukė į nepatikimų žmonių, kurių negalima priimti į darbą, sąrašus. Tuo pačiu metu už dalyvavimą protestuose buvo sulaikytas ir mano vyras. Kai jį išleido, pradėjo spausti ekonomiškai – prasidėjo patikrinimai jo individualioje įmonėje. Supratome, kad vieną dieną abu galime atsidurti kalėjime. O kas tuomet ištiktų mūsų vaikus, kuriems tuo metu buvo tik 3 metai? Todėl ir nutarėme bėgti – kitos išeities tiesiog nebeliko“, – apie priežastis, privertusias bėgti iš Minsko, pasakoja moteris.\n\nVilnių 2020 m. lapkritį į Lietuvą atvykusi šeima pasirinko dėl kelių priežasčių: palyginti netoli, todėl buvo patogu su mažais vaikais vykti automobiliu, o ir seneliai galėtų atvažiuoti aplankyti anūkų. „Be to, žinojau, kad Vilniuje galėsiu toliau dirbti žurnaliste“, – sako baltarusių emigrantų įkurtoje interneto žiniasklaidos kompanijoje „Malanka Media“ (liet. – Žaibas) dirbanti E. Pytleva. Čia dirba ir jos vyras, jau Lietuvoje patobulinęs savo vaizdo montavimo ir kitus įgūdžius, reikalingus rengiant ir transliuojant televizijos programas. O vos atvykusi į Lietuvą šeima sulaukė pagalbos iš lietuvių ir Lietuvoje veikiančių kitataučių NVO, pvz., labdaros ir paramos fondo „Razam“ (liet. – Kartu), Baryso Zvozskav‘o Baltarusijos žmogaus teisių namų ir kt. „Jie padėjo ir būstą susirasti, ir įsikurti, ir susivokti, kur ir kokios pagalbos galime kreiptis. Juk kol svarstė mūsų prašymą, net medicinos draudimo neturėjome. Be to, kai atvažiavome, buvo karantinas, todėl vaikai negalėjo lankyti darželio. Bet dabar jau viskas gerai. Vaikai lanko darželį, mes dirbame ir savo darbu stengiamės prisidėti prie pokyčių Baltarusijoje“, – pasakoja E. Pytleva, kuriai neseniai buvo atlikta sudėtinga operacija.\n\nEkaterina Pytleva / Asmeninio albumo nuotr.\n\n„Ekaterina tikra kovotoja, – teigia „Malanka Media“ įkūrėjas ir vadovas – baltarusių žurnalistas, verslininkas ir politinis veikėjas Pavelas Marinich (P. Mariničius). – Lietuvos gydytojai nustatė, kad ji serga onkologine liga, kiek daugiau kaip prieš mėnesį ją operavo, dabar tęsiamas gydymas, o ji jau vėl kasdien dirba tiesioginiame eteryje ir tęsia kovą su Baltarusiją valdančiu režimu“. O pati Ekaterina priduria, kad pagalbos onkologiniams ligoniams lygis ir prieinamumas Lietuvoje nepalyginamai geresnis: „Dar gyvendama Baltarusijoje parengiau seriją publikacijų apie pagalbą tokiems ligoniams, todėl tikrai žinau, kad apie daug ką – pradedant nemokamu implantu ir baigiant specialiomis lengvatas suteikiančiomis kortelėmis onkologiniams ligoniams – baltarusiai gali tik pasvajoti“.\n\nTeisinga informacija – vienas svarbiausių kovos su režimu būdų\n\n„Artėjant 2020 m. prezidento rinkimams mano IT kompanija sukūrė platformą, skirtą stebėti ir fiksuoti rinkimų pažeidimus. Joje visos šalies aktyvistų – visuomenininkų, stebėjusių ir skelbusių pažeidimus rinkimų apylinkėse – sukaupti duomenys įrodo, kad prezidento rinkimai buvo suklastoti, o prezidentas išrinktas neteisėtai. Šie dokumentai turėjo didelės įtakos Lietuvai ir kitoms šalims priimant sprendimus nepripažinti A. Lukašenkos teisėtai išrinktu prezidentu. Manau, kad tai didžiausias mano ir kartu su manimi dirbančių žmonių pasiekimas, kovojant su diktatūra“, – sako P. Marinich, kuris pats iš savo šalies buvo priverstas išvykti po ankstesnių Baltarusijos prezidento rinkimų ir Lietuvoje gyvena nuo 2010 m.\n\nEkaterina Pytleva / Asmeninio albumo nuotr.\n\n„Kadangi po suklastotų 2020 m. prezidento rinkimų prasidėjus represijoms, kurios tęsiasi iki šiol, viena po kitos buvo uždaromos nepriklausomos visuomenės informavimo priemonės, nusprendžiau kurti media kompaniją, nes Baltarusijos žmonėms reikia teisingos informacijos – atsvaros Rusijos propagandai. Esame Lietuvoje registruota įmonė. Transliuoti iš Lietuvos pradėjome 2020 m., o šiandien, nepaisant to, kad už mūsų kanalų prenumeratą socialiniuose tinkluose Baltarusijoje gresia baudžiamoji atsakomybė, du mūsų „YouTube“ TV kanalus žiūri apie 6 mln. žmonių. Turime ir mobilųjį priedėlį, tinklalapį rusų kalba Malanka.media“, – pasakoja „Malanka Media“ įkūrėjas ir vadovas. Pasak jo, prasidėjus Rusijos invazijai Ukrainoje, padaugėjo žiūrovų Rusijoje, Ukrainoje, Kazachstane – dabar jie sudaro apie 14 proc. visų žiūrovų.\n\nAnot P. Marinich, kuriam Baltarusijoje iškelta baudžiamoji byla už ekstremistinės organizacijos sukūrimą ir vadovavimą jai, kompanijoje dirba vien baltarusiai. „Visus juos persekiojo dėl politinių pažiūrų, visiems iškeltos baudžiamosios bylos, kai kurie net po du kartus sėdėjo kalėjime, todėl ir buvo priversti bėgti. O čia jie saugūs, dirba savo darbą“, – pasakoja jis ir priduria, kad redakcijoje šiuo metu darbuojasi 25 žmonės: „Bet tik dalis jų dirba Lietuvoje. Kiti įsikūrę Sakartvele, Lenkijoje ir kitose šalyse – ten, kur pavyko išvažiuoti. Kadangi visi išvyko su šeimomis, redakcijoje turime 8 vaikus“.\n\nPašnekovas pabrėžia, kad dauguma žmonių Baltarusiją palieka būtent dėl politinių priežasčių ir represijų. „Net jei IT ir kitos kompanijos deklaruoja, kad į Lietuvą, Sakartvelą, Kiprą, Lenkiją, Latviją ir kitas šalis pasitraukė dėl ekonominių priežasčių, jų ištakos yra politinės. „Po 2020 m. rinkimų visas pasaulis pamatė, kad šalyje, kurią valdo diktatorius, neįmanoma nei dirbti, nei kurti ateities planų, o gyventi ten pavojinga. Ir padėtis tik blogėja. Jei po porinkiminių protestų oficialiai buvo maždaug 300 politinių kalinių, tai dabar apie 1300–1600, bet tai tik viešai žinomi žmonės. Represijos tęsiasi, žmones sodina į kalėjimą už dalyvavimą taikiuose mitinguose, ir, manau, kad dabar jų gali būti apie 6 tūkst.“, – sako jis ir priduria nesistebintis, kad daugelis prieglobstį Lietuvoje radusių žmonių nedrįsta viešai pasakoti nei savo istorijos, nei apie tai, kaip jiems sekasi mūsų šalyje – jie baiminasi užtraukti bėdą tėvynėje likusiems artimiesiems.\n\nPaklaustas, kaip sekasi nuo režimo pabėgusiems ir Lietuvoje savo gyvenimą iš naujo kuriantiems jo tautiečiams, P. Marinych sako, kad įsikurti ir adaptuotis padeda ir Lietuvos institucijos, ir eiliniai žmonės. „Jie ne tik padėjo mums ieškoti, kur apsigyventi, bet kai kuriais atvejais kelis pirmuosius mėnesius net už butų nuomą sumokėjo“, – sako jis.\n\nAnot P. Marinych, svarbu ne tik tai, kad pabėgėliai Lietuvoje jaučiasi saugūs ir gali tęsti darbą. „Labai svarbu, kad ir vaikai, ir suaugusieji gali mokytis baltarusių kalbos – ja mokoma P. Skorinos gimnazijoje, veikia būreliai. O Baltarusijoje nėra nė vienos baltarusiškos mokyklos – paskutinę uždarė maždaug prieš 4 metus. Visą laiką po to, kai mūsų šalį okupavo Rusija, buvo siekiama sunaikinti mūsų kultūrą, mūsų raštiją, nors senoji baltarusių kalba senesnė už „ordos“ kalbą – P. Skorina Vilniuje knygas senąja baltarusių (rusėnų – red. past.) kalba išspausdino 1522 m., o I. Fiodorovas ir P. Timofejevas rusų kalba 1564 m. Todėl savo žiūrovams ir skaitytojams mes pasakojame ne tik apie tai, kas dabar vyksta Baltarusijoje, bet ir akcentuojame, kad istoriškai mes buvome ne Rusijos, bet Lietuvos Didžiosios Kunigaikštystės dalis, kad Baltarusija turi atsiriboti nuo imperinės Rusijos, kad mes norime ir turime būti Europos tautų šeimoje ir todėl turime tęsti kovą. Štai ir dabar du baltarusių pulkai kovoja už Ukrainos laisvę“, – pabrėžia daugiau kaip 10 metų kovą su diktatūra iš Lietuvos tęsiantis baltarusis.",
    "FIBA reitinge Lietuva išsaugojo poziciją, ispanai lipa ant JAV kulnų": "Nuotr.: FIBA\n\nTarptautinė krepšinio federacija (FIBA) po Europos čempionato paskelbė vyrų rinktinių reitingą, kuriame Lietuva išlaikė 8-ąją poziciją.\n\nKazio Maksvyčio vadovaujama rinktinė šiuo metu turi 673,7 taško, o už mūsiškių liko tokios rinktinės kaip Graikija (670,8 tšk.), Italija (647,6) ir Vokietija (640,6).\n\nPirmoje reitingo vietoje išlieka JAV (760,7 tšk.), bet prie jos prisigretino Europos čempionė Ispanija, kuri atsilieka vos dviem taškais (758,9).\n\nAmerikiečiai dar niekada nebuvo išstumti iš pirmosios reitingo pozicijos. JAV Amerikos čempionate liko trečioje vietoje.\n\nReitinge trečioje pozicijoje ir toliau žengia Australija (741,1 tšk.), o į ketvirtą poziciją iš septintos pakilo Argentina (736,1 tšk.), laimėjusi Amerikos čempionatą.\n\nPenktoje vietoje – vieną poziciją reitinge praradę Europos vicečempionai prancūzai (712,9 tšk.), šeštoje – pozicijos nepakeitę serbai (711,5 tšk.).\n\nDešimtuke labiausiai nukrito Slovėnija (703,5 tšk.), kuri iš penktosios vietos nusileido iki septintosios.\n\nReitingas sudaromas skaičiuojant pastarųjų aštuonerių metų rezultatus.\n\nVisą atnaujintą reitingą rasite paspaudę čia.\n\n20 stipriausių pasaulio vyrų rinktinių:",
    "Startavo talentų pritraukimo į Lietuvą iniciatyva su JK ir JAV universitetais": "„Norime dirbti produktyviau ir sukurti aukštesnę vertę, uždirbti geresnius atlyginimus. Todėl privalome stiprinti aukštą pridėtinę vertę kuriančius informaciniu technologijų ir gyvybės mokslų sektorius. Lietuvą pasirinkę užsienio investuotojai sako, kad talentų pasiūla yra esminė atėjimo į mūsų šalį sąlyga. Todėl naujų talentų parengimas ir pritraukimas į pažangius sektorius tampa kritiškai svarbus, o šalies mokslo įstaigų vaidmuo čia yra vienas kertinių“, – pabrėžia ekonomikos ir inovacijų ministrė Aušrinė Armonaitė.\n\nPasak ministrės, iniciatyva siekiama sukurti Lietuvos ir Jungtinės Karalystės bei JAV aukštojo mokslo įstaigų dvigubų diplomų partnerystes informacinių technologijų (IT) ir gyvybės mokslų srityse. Tikimasi pritraukti talentingų jaunų žmonių iš užsienio studijoms ir tolesnei karjerai Lietuvoje, ypač – diasporos jaunimą, kitus studentus iš užsienio, įskaitant ES, Šiaurės Ameriką, Aziją.\n\n„Siekiame didinti aukštojo mokslo tarptautiškumą. Akademinių ryšių su užsienio universitetais stiprinimas, gabių užsienio studentų ir pažangių pokyčių studijų procese siekiančių dėstytojų pritraukimas į Lietuvą yra strateginis tiek Vyriausybės, tiek šalies aukštųjų mokyklų tikslas. Dvigubų diplomų suteikimo galimybė leis su stipriais užsienio universitetais bendradarbiauti glaudžiau, padidins mūsų aukštojo mokslo patrauklumą užsienio studentams ir suteiks galimybes mūsų universitetams per šias partnerystes įgyti naujų žinių ir patirčių, vystant inovatyvias studijų programas. Tai prisidės ir prie geresnio Lietuvos universitetų įvaizdžio formavimo, žinomumo didinimo tarptautinėje aukštojo mokslo arenoje“, – sako švietimo, mokslo ir sporto ministrė Jurgita Šiugždinienė.\n\nSusidomėjimą šia iniciatyva išreiškė ir verslo asociacijos, informacinių ir ryšių technologijų (IRT) gyvybės mokslo srityse dirbančios įmonės, Lietuvos biotechnologijų asociacijos ir skaitmeninių technologijų sektoriaus (DigiTech) asociacijos INFOBALT nariai.\n\n„Galutinis tikslas – ne tik pritraukti daugiau talentingo jaunimo į informacinių ir ryšių technologijų bei gyvybės mokslų sritis, bet kartu su verslo bei aukštųjų mokyklų pagalba motyvuoti jaunimą pasirinkti dirbti Lietuvoje jau veikiančiose ar investuojančiose įmonėse, prisidėti kuriant aukštos pridėtinės vertės ekonomiką“, – sako A.Armonaitė.\n\nDevynių Lietuvos aukštųjų mokyklų, tarp kurių Vilniaus Universitetas, Vilnius Tech, Kauno technologijos universitetas, Vytauto Didžiojo universitetas, Lietuvos sveikatos mokslų universitetas, pasiūlymus svarsto daugiau nei 20 Jungtinės Karalystės universitetų, tarp kurių yra „Russel“ grupės asociacijai priklausantys St. Andrews, Glasgow, Dundee, Liverpool universitetai, taip pat kiti britų universitetai, tokie kaip Goldsmiths, Lincoln ir kiti.\n\nRugsėjo mėnesį Jungtinės Karalystės ir JAV universitetams „Cormack Consultancy Group“ jau pateikė 25-is Lietuvos aukštųjų mokyklų pasiūlymus strateginės partnerystės programoms. Tikimasi, kad metų pabaigoje bus pasirašyti ne mažiau kaip 5 susitarimo memorandumai dėl dvigubų programų tarp Lietuvos ir Jungtinės Karalystės ar JAV universitetų IT ir gyvybės mokslų srityse.\n\nBus siekiama sudaryti galimybę šių sričių studentams pagal Lietuvos ir užsienio aukštųjų mokyklų susitarimą bendru kreditų užskaitymo būdu išduoti Lietuvos aukštosios mokyklos kvalifikaciją suteikiantį diplomą ir užsienio šalies aukštosios mokyklos kvalifikaciją suteikiantį diplomą.\n\nŠiuo metu Lietuva užsienio studentų pritraukia mažiau nei kitos ES valstybės narės.",
    "Knygą apie XVIII amžiaus Lietuvą išleidęs karo istorikas Valdas Rakutis: neperpratę šio amžiaus, esame pasmerkti kartoti istorines klaidas": "Knygos „Prieš panyrant į sutemas Lietuva XVIII amžiuje: kai ir Lenkija, ir Varšuva buvo mūsų“, kurią išleido leidykla „Alma littera“, sutiktuvės vyko Lietuvos mokslų akademijos Vrublevskių bibliotekoje. Apie knygą sausakimšoje bibliotekos salėje pasakojo knygos autoriai – karo istorikas V. Rakutis ir knygos sudarytoja, žurnalistė Žilvinė Petrauskaitė, rašoma pranešime žiniasklaidai.\n\nNors knyga parašyta dar prieš prasidedant Rusijos karo veiksmams Ukrainoje, knygos autoriai dalijasi įžvalgomis apie to meto įvykius ir jų pasekmes, brėžia paraleles su šiandiena. Joje atskleisti rusų įtakos kaimynams ir visam pasauliui būdai akivaizdžiai liudija, kad nuo Jekaterinos II laikų šioje valstybėje nedaug kas pasikeitė. Perskaičius šią knygą lengviau suprasti Vladimiro Putino Rusijos veiksmus: pomėgį meluoti, kiršinti, šantažuoti, paminti silpnesniuosius, manipuliuoti istorija.\n\nŽinojimas. Supratimas. Pamokos. Tai trys svarbūs lygmenys, apie kuriuos kalba knygos autorius, karo istorikas V. Rakutis. „Gali žinoti faktus, datas, skaičius, tačiau jei nesuprasi, ką jie reiškia, jei nežinosi, kaip jie susiję, nesuprasi sumanymų ir planų, tavo žinojimas nieko vertas“, – jis įsitikinęs.\n\nXVIII amžiumi istorikas domisi dar nuo studijų Kauno Vytauto Didžiojo universitete. „Nuo tada, matyt, išlikusi trauminė patirtis – kad ir ką archyvuose atrastum, vis tiek žinai, kad viskas baigsis blogai“, – sako ir priduria, kad tokia trauminė patirtis turi ir gero – suvokimą, kad reikia išmokti istorines pamokas.\n\nKnygos „Prieš panyrant į sutemas: Lietuva XVIII amžiuje: kai ir Lenkija, ir Varšuva buvo mūsų“ pristatymas © Valentinos Marmienės nuotr.\n\n„XVIII amžius mane žavi tuo, kad to meto žmonės Lietuvoje jautėsi laimingi. Jiems atrodė, kad gyvena ypač geroje valstybėje – yra sotūs, gali dalyvauti politikoje arba ramiai dirbti savo žemę, kai kiti skęsta diktatūrose ir despotijose. O ir karai – pasitraukę, juk XVII amžius – karų metas. Tačiau čia ir įdomiausia – žmonėms atrodo, kad jie gyvena gerovės valstybėje, bet ši – visiškai neįgali. Kaip valstybės vadovams įtikinti laimingus ir sočius žmones, kad šaliai reikia reformų? Man atrodo, svarbu šiandienos žmonėms papasakoti apie anų laikų kasdienybę, gyvenimo būdą, paaiškinti, kaip jie gyveno, kaip įsivaizdavo savo šalį, ko laukė ir tikėjosi. Gal tada nebebus tokių klausimų – „Tikrai? Lietuva XVIII amžiuje savo kariuomenę turėjo?“\n\nIstorikas įsitikinęs, kad kontekstas, kuriame gyveno to amžiaus žmonės, jų sumanymai, idėjos, pasiekimai ir klaidos yra svarbu, jei norime išmokti istorijos pamokas. „Tik ar mes pasimokysime?“ – svarsto knygos autorius ir priduria, kad juodas trigalvis erelis jau nuo 1732 metų vienaip ar kitaip grasina mūsų valstybei ir kėsinasi ją sudraskyti.\n\n„Kai kalbame apie žiaurius pokyčius globaliose situacijose, turime suprasti, kad visos valstybės turi savo interesų ir kad mūsų interesai buvo lygiai tokie pat svarbūs, kaip to meto didžiųjų galių: Prūsijos, Austrijos ar Rusijos. Kai kam tada atrodė (atrodo ir dabar), kad Respublikos paaukojimas išsprendė didžiuosius prieštaravimus ir ilgam laikui Europoje garantavo stabilumą. Atseit, tos trys valstybės paskui tarpusavyje nekonfliktavo daugybę metų iki pat Pirmojo pasaulinio karo, paskui visos pradėjo kariauti, pusiausvyra sugriuvo, o mums vėl atsirado galimybė iškilti. Tačiau jie klysta. Mes turėjome lygiai tokias pačias teises (lenkai, baltarusiai, ukrainiečiai – taip pat) – visos tautos turi teisę į nepriklausomybę, laisvą ir savarankišką apsisprendimą. Imperiniai dariniai yra dirbtiniai ir niekam nesuteikia laimės – pajungtos tautos tikrai neturi tokių sąlygų vystytis ir klestėti kaip laimėjusios, – savo knygoje rašo istorikas V. Rakutis. Jis visiškai tikras, kad lietuviams būtina keisti požiūrį į savo valstybę – ją labiau mylėti ir puoselėti, nors priešai stengiasi, kad būtų atvirkščiai. – Šitaip jie tikisi, kad mus užgrobę galės lengvai suvirškinti: mintysime, kas gi čia tokio, pasikeitė tik vėliavos spalvos, ir nepajusime, kaip iš savo valstybės valdytojų tampame kitos valstybės valdiniais.\n\nIstorikas įsitikinęs, kad vertėtų nepamiršti ir dar vienos XVIII amžiaus pamokos. Per šiame amžiuje vykusias reformas pavyko paruošti žmones, kuriems rūpėjo valstybė, jie ją mylėjo, norėjo jos labui dirbti, dėl jos aukotis. Tokia pati situacija pasikartojo ir 1940-aisiais: nors valstybė buvo prarasta, visuomenė paruošta išbandymams. Po pusšimčio metų, 1990-aisiais, ji vis dar buvo gyva! Šitaip parengti visuomenę pajėgia tik švietimo sistema.\n\n„Ir jeigu chronologiškai sudėliosime, kas kada buvo XVIII amžiuje, kuo aiškiausiai pamatysime, kad Edukacinės komisijos auginta ir ugdyta karta subręsta kaip tik prieš pat Ketverių metų seimą“, – teigia V. Rakutis ir neabejoja, kad toks pilietinis patriotinis švietimas mūsų dienomis yra labai svarbus.\n\nKnygos autorius neabejoja: neperpratę̨ XVIII amžiaus, esame pasmerkti kartoti tas pačias klaidas. „Vis dar norime gyventi ramiai ir tykiai kaip Augusto III laikais, – jis rašo savo knygoje. – Vis dar tikimės, kad kažkas kitas turi mus ginti, o ne mes patys, ir apskritai – esą jeigu mes nepulsime, tai ir mūsų nepuls. Čia vis iš XVIII amžiaus ateinančios kvailystės. Juk ir tada tikėjome, kad Austrija turi mums padėti. Bet štai nepadėjo, kiti jai geriau pasiūlė. Dabar vėlgi labai daug tikimės iš draugų, esame įstoję į kolektyvinę gynybinę sąjungą̨, ir tai teisinga. Bet jeigu patys nesirūpinsime savo gynyba, kaip sąjungininkai supras, kad interesas yra abipusis? Lietuvos Respublikai labai reikia Lietuvos Didžiosios Kunigaikštystės istorijos suvokimo. Taip pat ir XVIII amžiaus: jo idealizmo, pragmatizmo, pamokų, polinkio į švietimą, karinės galios stiprinimo, administravimo tobulinimo ir rūpesčio ekonomika. Nes tik tauta, suvokianti savo šaknis, gali sukurti stiprią, ilgalaikę ir savimi besididžiuojančią̨ valstybę, turinčią gerų draugų ir Dievo palaimą.“\n\n\n\nKviečiame skaityti knygos ištrauką.\n\nRusija nesikeičia\n\nAr jums kilo klausimų skaitant apie Jekaterinos II savivaliavimą Respublikoje? Aptarkime keletą kontekstų ir paralelių su Vladimiro Putino Rusija.\n\nXVIII amžiuje visos Europos šalys tarpusavyje buvo susijusios – didikų giminės susisaisčiusios vedybų, giminystės ryšiais – toks savotiškas aristokratiškasis globalizmas. Tai dabar sakome gyveną globalizmo epochoje, bet juk XVIII amžius buvo europinių universaliųjų idėjų klestėjimo laikas, būtent tada plito liberalizmas. Globalus, vadinasi, susiniveliavęs. Visi panašiai rengėsi, o diplomatija visur buvo diplomatija – egzistavo vienodi standartai. Tautybė buvo visai nesvarbi – valstybės aparate Rusijoje tarnavo švedai ir vokiečiai, o Prancūzijos karalius galėjo pasirinkti kad ir vengrą.\n\nTautos tuomet buvo nesvarbios. Valdovai daugiausia domėjosi savo valdomis, stengėsi jas praplėsti, ieškojo įvairių derinių, vyko visokie diplomatiniai žaidimai. Todėl tautiniai valstybių bruožai XVIII amžiuje nesiformavo. Pavyzdžiui, Rusija tada buvo vakarietiškas kraštas: visur ji dalyvavo, visur jos pilna. Ir rusų metodai siekti įtakos panašūs, kaip kitų. Juo labiau kad Jekaterina II nebuvo rusų kilmės. Ji, Vokietijos imperijos kunigaikštytė, į Rusiją tik atitekėjo. Be to, buvo labai ambicinga, įžvalgi, puikiai perprato rusų charakterį ir visus laikė už trumpo pavadžio. Man teko skaityti daug Jekaterinos korespondencijos su Nikolajumi Repninu, kitais pavaldiniais, joje kaip ant delno atsiskleidžia imperatorės valdingumas – jos nei prigausi, nei pastumsi.\n\nAr tuometė Rusijos užsienio politika buvo niekšiška? Taip, ir veikė rusai dviem kryptimis: siekė užvaldyti Abiejų Tautų Respubliką ir užgrobti Juodosios jūros pakrantes, kaip Petro I laikais. Vienintelė valstybė iš visų kaimynių, kuri iš tikrųjų liko mums ištikima, buvo Turkija. Ji nuolat mus rėmė ir niekada nepripažino vadinamųjų padalijimų.\n\nAr vadinamieji padalijimai buvo neteisėti? Absoliučiai. Bet XVIII amžiaus antrojoje pusėje raison d’état (pranc. valstybės interesas) principas – šventas. Atseit valdovas ne sau kažką daro, o dėl valstybės intereso. Ir tuomet – kad ir ką darysi, viskas tinka, jokie moralės principai nebegalioja. Jekaterina II šios srities meistrių meistrė. Tobulai įvaldžiusi propagandą (ne tik draugai, bet ir priešai ją vadino šviesiausia imperatore, najjasniejsza imperatorowa), skleidė sau palankias žinias po Europos dvarus, Respublikoje – taip pat. Po susidorojimo su Baro konfederatais Rusijos imperatorė į mus kreipėsi maždaug taip: „Aš į šitą kraštą atėjau linkėdama jam gero, rūpinuosi juo, remiu reformas, pritariu kultūriniams reikalams. Bet jūs, nedėkingi paršai, užuot dėkoję ir bučiavę man ranką, sukylate ir susidedate su mano priešais. Ir todėl aš jus baudžiu!“\n\nIr ši propaganda davė efektą. Žmonės, esantys Respublikos valdžioje, suprato, kas iš tiesų vyksta, bet prastuomenė buvo linkusi tikėti tomis pasakomis. Dalis pasaulio ir dabar tiki rusų pasakomis – Vladimiro Putino režime išties daug Jekaterinos II...\n\nKaip paaiškinti, kad ir dabartinėje Rusijos valdžios veikloje esama XVIII amžiaus bruožų? Kaip jau esu užsiminęs įžangoje, būsimiesiems Rusijos diplomatams dėstomas stiprus rusų diplomatijos istorijos kursas, visi praeities dalykai studijuojami labai nuodugniai. Aš Vilniaus universiteto Tarptautinių santykių ir politikos mokslų institute net kelis kartus esu teiravęsis, kodėl mūsų studentai nestudijuoja Respublikos diplomatijos istorijos, nežino tuomečių sutarčių, sienų. Sulaukiau atsakymo, kad, ai, nereikia, užteks pasiskaityti apie XX amžių... O būsimieji rusų diplomatai į praeitį gilinasi iš esmės. Ir prireikus puikiai moka žongliruoti istoriniais faktais. Pavyzdžiui, kalbant, kaip Josifas Stalinas dalijosi Europą su Adolfu Hitleriu, kai kurie rusų diplomatai ima aiškinti: „Šita žemė yra mūsų, mes ją valdėme tais ir tais metais.“\n\nJau esu minėjęs: dabarties Rusijos strategija – diplomatinio elito, kuris išmano istoriją, protegavimas, ir universitetų palaikymas. Žiūrėkite, Rusijoje niekur nėra jokios laisvės, bet universitete – daryk, ką nori, aišku, iki tam tikros ribos. Ir tai ne šiaip sau. Universitetuose sukurtose laisvės oazėse telkiami protingi žmonės – auginamos valstybės smegenys, nepaprastai galingas ginklas. Taip paruošti ambasadoriai paskui sugeba veikti priešininkų stovyklose: prakišti savo interesą, susivokti svetimos informacijos sraute, paveikti kitos valstybės ekonominį ir politinį elitą, žiniasklaidą.\n\nĮ Rusijos archyvus patekti nelengva, rusai bet ko neįsileidžia. Jeigu, jų manymu, esi nelojalus, nė nesvajok, neįleis. Mano kolegė dvi savaites vaikščiojo ratais aplink Rusijos užsienio reikalų ministerijos archyvą ir į jį nepakliuvo. Negerai rašo, dar apie vadinamąjį pirmąjį padalijimą blogai parašys.\n\nBe to, rusai moka manipuliuoti vertimu. Išrenka tas tarptautinių sutarčių vietas, kur žodžio reikšmė gali būti ir vienokia, ir kitokia. Ir už jo kabinasi. Pavyzdžiui, Krymas. Niekaip jis rusams nepriklausė, tačiau žingsnis po žingsnio, keliomis sutartimis, žmonių perkėlimais – vykdydama kryptingą politiką Rusija taip viską sudėliojo, kad Krymas tapo naš (rus. mūsų).\n\nKairiajame Dniepro krante Ukrainoje Jekaterinos II paliepimu XVIII amžiaus pabaigoje sulipdoma pseudovalstybė Tauridė, o buvęs imperatorės favoritas grafas Grigorijus Potiomkinas paskiriamas jos karaliumi (aišku, neteisėtu). Kuo ne dabartinė Padniestrė? Jis ten gyvena, kartais nuvažiuoja į Peterburgą, valdovė jį priima, apdovanoja, skiria dėmesio ir išveja, kad nesimaišytų akyse, netrukdytų. Potiomkinas nusiperka dvarų Lenkijoje, susibičiuliauja su kai kuriais Respublikos elito žmonėmis, su jais puotauja, mezga naujas pažintis, didina šalininkų gretas, gauna Respublikos pilietybę, pasigirsta svarstymų, kad gal šitas grafas galėtų būti kitu karaliumi. Kuo ne Ukrainos Janukovyčius? Jekaterina tokius projektus palaiko, nes turės į ką atsiremti ateities projektuose. Jeigu nebūtų buvę Ketverių metų seimo, galimas daiktas, kitas mūsų valdovas būtų buvęs iš Rusijos dinastijos ar stipriai su ja susijęs. Juk Poniatovskiui Jekaterina II ne šiaip sau uždraudė vesti!\n\nJekaterina II išties buvo labai stipri valdovė, juk reikėjo nuolat kariauti su vidaus ir išorės priešais, malšinti vietinius sukilimus, sekti politinius procesus kaimyninėse valstybėse. Ir Vladimiras Putinas šios stiprybės turi. Dabartinėje mūsų visuomenėje esama daug tuščio varymo ant Rusijos nesuprantant, kaip šita valstybė veikia, kodėl Putinas mausto visą pasaulį. Su tokiais lyderiais reikia mokėti kalbėti ir veikti: profesionaliai, be paniekos, argumentuojant, numatant kelis žingsnius į priekį, laikantis ilgalaikės strategijos. Nevalia užmigti ant laurų ir nuvertinti priešininko!\n\nKodėl rusų machinacijos nuo senovės iki dabar tokios pačios, kodėl jie nieko naujo nesugalvoja, tik sumelavę ir pasirėmę atseit istorija, padaro kokį grobikišką veiksmą? Rusai netobulėja, todėl jų laukia liūdnas likimas. Spalio revoliucija, tiksliau, perversmas, jiems pakirto šaknis. Romanovų dinastija buvo Rusijos vakarietinimo dinastija. Rusija turėjo tikslą prasiveržti į Europą, siurbti iš ten iniciatyvas, informaciją, žmones, kurti pas save „mažąsias Europas“ ir tokiu būdu tobulėti. Jekaterina II pakvietė vokiečius masiškai važiuoti į Rusiją, apgyvendino juos prie Volgos (Simbirskas iki XX amžiaus pradžios, iki revoliucijos – tikras vokiškas miestas). Jekaterina suprato, kad Rusiją reikia modernizuoti vakarietiškai.\n\nPavyzdžiui, yra toks rusiškas žodis pomieščik, lietuviškai – dvarininkas, bet tai nevisiškai tikslus vertimas. Greičiau tai Rusijos imperijos lokali atrama. Šį sluoksnį sukuria Jekaterina, juo remiasi, jį valdo. Jaunus žmones ima į tarnybą – karinę, diplomatinę arba administracinę. Ir jie tarnauja, yra suinteresuoti, nes jų gyvybė ir ateitis priklauso nuo imperatorės. Paskui, kai jau ko nors pasiekia, leidžia grįžti į kaimą ir ten gyventi. Taip, jie yra ponai, juos matome Levo Tolstojaus romanuose. Šitaip Jekaterinos laikais susikuria klasikinė Rusija.\n\nDidžiausia imperijos problema – valstiečiai, kurie, skirtingai nei mūsiškiai, nebuvo individualistai, gyveno bendruomenėmis. Todėl rusiškas žodis mir lig šiol reiškia ir bendruomenę, ir pasaulį – viską. Šios bendruomenės labai konservatyvios, nieko neįsileidžiančia į vidų, nepasiduoda vakarietinamos. Jekaterina II jų irgi nepaveikia, taip ir išlieka dvi Rusijos: vakarietiškas elitas ir tamsios liaudies masės. XX amžiaus pradžioje šis vidinis prieštaravimas atves į valstybės katastrofą. Jis jaučiamas ir šiandien – kaip Maskvos, Sankt Peterburgo ir likusios Rusijos priešprieša.\n\nJeigu Lietuvos geografinė padėtis būtų buvusi kitokia, jei šalia nebūtų buvę Rusijos, ar Abiejų Tautų Respublikos ateitis būtų susiklosčiusi kitaip? Būtų buvę kitaip, bet vis tiek blogai. Nes tokia didelė valstybė negali būti silpna. Per visą XVIII amžių kartojasi du žodžiai: kariuomenė ir iždas. Būtent jų reformas daro visos valstybės, tik ne mūsiškė. Jeigu jų nepadarei, tai nieko gero ir nebus: nebus iždo reformos, nebus pinigų. O be jų neužauginsi kariuomenės.",
    "Robbie Williamsas atvyksta į Lietuvą: Kaune surengs jubiliejinį solinės karjeros šou": "Britų dainininkas Robbie Williamsas jubiliejinį solinės karjeros šou surengs Lietuvoje. Oficialiai patvirtinta, kad po šešerių metų pertraukos į mūsų šalį sugrįšiantis Robbie Williamsas kovo 10-ąją dieną koncertuos didžiausioje šalyje „Žalgirio“ arenoje Kaune. Gastrolėse „The XXV Tour“ populiarusis dainininkas pristatys neseniai išleistą jubiliejinį albumą „XXV“ ir atliks visus populiariausius savo hitus.\n\nBilietus į Robbie Williamso koncertą visose „Bilietai.lt“ kasose ir internete www.bilietai.lt bus galima įsigyti nuo šio penktadienio (rugsėjo 30 d.) 11 val. ryto. Ketvirtadienį (rugsėjo 29 d.) nuo 11 val. pirmieji bilietus galės įsigyti „Live Nation Lietuva“ koncertų klubo nariai. Robbie Williams – „Let Me Entertain You“:\n\nBritų superžvaigždė Lietuvoje viešės jau trečiąjį, o laikinojoje sostinėje – antrąjį kartą. 2015 m. pavasarį Kaune surengtą pirmąjį Robbie Williamso šou lydėjo didžiulė sėkmė: visi bilietai buvo išpirkti per rekordiškai trumpą laiką. Prieš šešerius metus dainininkas surengė grandiozinį pasirodymą Vilniaus Vingio parke, kuris tapo didžiausiu 2017-ųjų šou Baltijos šalyse. Robbie Williamsas džiaugsmingai švenčia 25-erių metų solinės karjeros jubiliejų. Vienas populiariausių pasaulio atlikėjų planuoja aplankyti 18 šalių, kuriose surengs 22 koncertus. „The XXV Tour“ gastrolės prasidės jau sausio 20 d. pasirodymu Bolonijoje (Italija), o vėliau koncertai bus surengti daugelyje Europos miestų, įskaitant Kauną. Robbie Williams – „Feel“ (Live at Knebworth):\n\nRobbie Williamso solinės karjeros jubiliejaus progai buvo išleistas albumas „XXV“. Didžiausi atlikėjo hitai buvo įrašyti su garsiuoju orkestru „Metropole Orkest“. Šis džiazo ir populiariosios muzikos orkestras, įsikūręs Nyderlanduose, ir yra didžiausias tokio pobūdžio muzikantų kolektyvas pasaulyje – jame groja iki 97 muzikantų. „Į „XXV“ albumą sudėjau daugelį savo mėgstamiausių dainų. Kiekviena turi ypatingą vietą mano širdyje, taigi įrašyti jas iš naujo ir dar su orkestru buvo išties jaudinantis procesas“, – sako žymus britų dainininkas.\n\nRobbie Williams – „Angels“ (XXV) (with Metropole Orkest):\n\nAlbumas, kurį pristatė naujai suskambę singlai „Angels“, „Eternity“, „The Road To Mandalay“ ir nauja daina „Lost“, debiutavo perkamiausių įrašų Jungtinėje Karalystėje sąrašo viršūnėje. Robbie Williamsui tai yra jau 14-asis albumas Nr. 1 – pagal šį rodiklį dainininką lenkia tik seras Paulas McCartney. Suskaičiavus kartu su grupe „Take That“ išleistus įrašus, tai jau 19-asis Robbie Williamso albumas, tapęs perkamiausiu Didžiojoje Britanijoje. Daugiau nei prieš du dešimtmečius vaikinų grupėje „Take That“ debiutavęs Robbie Williamsas solo karjerą pradėjo 1996 m. Jis yra laimėjęs net 18 „BRIT“ apdovanojimų – daugiau nei bet kuris kito atlikėjas ar grupė.\n\nDainininkas taip pat yra pelnęs tris muzikos kanalo „MTV Europe“ apdovanojimus, o praėjusį dešimtmetį jo dainos britų radijo ir televizijos eteryje skambėjo dažniausiai. Dainininkui yra įteiktas išskirtinis „BRITs Icon“ apdovanojimas – Robbie Williamsas yra tik trečias atlikėjas, kurio nuopelnai muzikai įvertinti šiuo prestižiniu titulu. Iki šiol „BRITs Icon“ apdovanojimai buvo įteikti serui Eltonui Johnui ir Davidui Bowie. Robbie Williams – „Supreme“:",
    "Rengiamas nuotolinis seminaras ukrainiečiams apie socialines garantijas Lietuvoje": "Tarptautinės migracijos organizacijos Vilniaus biuras (IOM Lietuva) rengia nuotolinį seminarą apie Lietuvoje teikiamas socialines garantijas ir išmokas ukrainiečiams. Seminaro tikslas suteikti – visą reikalingą informaciją į Lietuvą atvykusiems Ukrainos piliečiams, rašoma IOM Lietuva pranešime žiniasklaidai.\n\n„Norime plačiai ir išsamiai informuoti į Lietuvą atvykusius Ukrainos karo pabėgėlius apie jiems teikiamą pagalbą. Suprantama, kad atvykus į svetimą šalį sudėtinga rasti reikalingą informaciją, o pagalba ukrainiečiams šiuo metu itin reikalinga“, – teigia Eglė Staškūnaitė, IOM Lietuva Pagalbos migrantams ir krizių valdymo skyriaus vadovė.\n\nNuotoliniame seminare dalyvaus Socialinės apsaugos ir darbo ministerijos atstovai bei Valstybinio socialinio draudimo fondo „Sodra“ darbuotojai, kurie paaiškins kokios išmokos priklauso atvykusiems iš Ukrainos.\n\nSeminaras „Socialinės garantijos ir išmokos ukrainiečiams“ vyks rugsėjo 27 d. 18 val. Teams platformoje. Prisijungimo nuoroda: https://bit.ly/3DPmdeH.\n\nSeminaras vyks rusų kalba.\n\nNuo pat karo Ukrainoje pradžios IOM Lietuvoje vykdo įvairias veiklas skirtas padėti iš Ukrainos atvykusiems karo pabėgėliams. Šis seminaras – tai vienas iš renginių ciklo skirto atsakyti į labiausiai rūpimus ukrainiečių klausimus. Artimiausiu metu taip pat planuojama surengti seminarą apie darbo paieškas Lietuvoje.\n\nRugsėjo pradžioje IOM Vilniaus biuras kartu su IOM Ukraina ir partneriais organizavo 145 psichikos sveikatos specialistų iš Ukrainos mokymus, kurių metu buvo mokoma teikti psichologinę pagalbą žmonėms karo sąlygomis.",
    "Kieta kova Liuksemburge baigėsi apmaudžiu Lietuvos rinktinės pralaimėjimu": "Liuksemburge vykusiose rungtynėse Lietuvos rinktinė apstumdė varžovų trenerį, vienam žaidėjui teko palikti aikštę ant neštuvų, geltonąsias korteles rinko net tik žaidėjai, bet ir treneris R. Breu.\n\nLietuvos vartus gelbėjo ir virpstas, ir VAR peržiūra, tačiau galiausiai 89-ą min. aikštės šeimininkai pelnė pergalingą įvartį po apmaudžios gynėjų klaidos.\n\nTurnyrine prasme šis mačas nieko nebelėmė – dar prieš rungtynes buvo aišku, kad Liuksemburgas bus antras grupėje, o lietuviai turės tenkintis ketvirta pozicija.\n\nŠiame mače lietuviai vertėsi be diskvalifikuotų ir į Liuksemburgą nevykusių Justo Lasicko ir Lino Klimavičiaus.\n\nR. Breu debiutas naujose vyriausiojo trenerio pareigose vyko ketvirtadienį, kai lietuviai Vilniuje sužaidė lygiosiomis 1:1 (1:1) su Farerų salų futbolininkais.\n\nTautų lygos C divizione Lietuvos nacionalinė ekipa nė karto nelaimėjo – patyrė 4 pralaimėjimus ir dukart sužaidė lygiosiomis bei liko paskutinėje grupės vietoje.\n\nRezultatas: Liuksemburgas 1 – 0 Lietuva\n\n89' [1 – 0] Gersonas Rodriguesas\n\nStade de Luxembourg stadionas, Liuksemburgas, teisėjas – Giorgi Kruashvili (Sakartvelas).\n\nĮspėti: 2 min. Vincentas Thillis, 78 min. Leandro Barreiro, 90+3 min. Florianas Bohnertas (Liuksemburgas); 15 min. Edvinas Girdvainis, 34 min Vykintas Slivka, 51 min. Paulius Golubickas, 66 min. Fedoras Černychas (Lietuva).\n\nLietuvos rinktinės startinė sudėtis: Džiugas Bartkus, Rolandas Baravykas (78 min. Saulius Mikoliūnas), Edvinas Girdvainis, Vykintas Slivka (78 min. Tomas Kalinauskas), Benas Šatkus, Dominykas Barauskas (43 min. Natanas Žebrauskas), Domantas Šimkus, Modestas Vorobjovas, Paulius Golubickas (71 min. Artūras Dolžnikovas), Arvydas Novikovas, Fedoras Černychas.\n\nAtsargoje: Edvinas Gertmonas, Ignas Plūkas, Artemijus Tutyškinas, Titas Milašius, Deividas Dovydaitis, Linas Mėgelaitis.\n\nRungtynių eiga:\n\nVos prasidėjus rungtynėms už grubų žaidimą buvo įspėtas aikštės šeimininkų žaidėjas Vincentas Thillas. Kietos kovos buvo ir iš Lietuvos rinktinės pusės – 15-ą min. lazdą perlenkė Edvinas Girdvainis, kuriam taip pat teisėjas nedvejodamas parodė geltonąją kortelę.\n\nLiuksemburgo rinktinė 29-ą min. turėjo pavojingiausią progą įvarčiui pelnyti. Po lietuvių klaidos į vartus smūgiuotą kamuolį koja atrėmė Benas Šatkus, o dar vienas Gersono Rodrigueso šūvis buvo jam labai apmaudus – kamuolys pataikė į Džiugo Bartkaus ginamų vartų virpstą.\n\nVykintas Slivka norėdamas pagriebti iš po varžovų trenerio kojų kamuolį šį stumtelėjo ir taip sukėlė konfliktą. Teisėjas parodė lietuviui geltoną kortelę, o vėliau įspėjo ir abu trenerius Lucą Holtzą ir Reinholdą Breu.\n\nDominykas Barauskas kovodamas dėl kamuolio 38-ą min. gavo kelio traumą, po kurios išgabenti iš aikštės jam prireikė ir neštuvų. Į aikštę žengė Lietuvos rinktinėje debiutuojantis Natanas Žebrauskas. Pirmasis kėlinys baigėsi be įvarčių.\n\nPo pertraukos lietuviams pavyko surengti ataką, kurioje pelnė pirmą kampinį. Deja, išpešti kažko daugiau mūsų šalies futbolininkams nepavyko. O į ataką pasileidusius varžovus pražanga sustabdė Paulius Golubickas, kuriam čia pat buvo parodyta geltonoji kortelė.\n\n61-ą min. vienas aktyviausių aikštės šeimininkų žaidėjų G. Rodriguesas galiausiai pelnė įvartį po tolimo komandos draugo perdavimo. Tiesa, po gana ilgai trukusios VAR peržiūros įvartis nebuvo įskaitytas.\n\nPo dvikovos ore su varžovu susidūręs Fiodoras Černychas sulaukė teisėjo įspėjimo.\n\n78-ą min. aikštėje pasirodė 38-erių metų Saulius Mikoliūnas, kuriam tai yra rekordinės 100-osios rungtynės su nacionaliniais marškinėliais.\n\n80-ą min. Arvydas Novikovas atliko baudos smūgį ir Liuksemburgo vartus nuo įvarčio išgelbėjo vartininkas Anthony Morisas.\n\nLietuvos rinktinė gynyba klysta ir G. Rodriguesas pelno įvartį. Puolėjas iš džiaugsmo nusivilko marškinėlius ir už tai, aišku, sulaukė geltonosios kortelės. Liuksmeburgas 89-ą min. išsiveržė į priekį 1:0. Per pridėtą laiką rezultatas nepasikeitė ir aikštės šeimininkai šventė pergalę.",
    "Lietuva – geriausia ukrainiečių darbdavė Europoje: yra įmonių, kurios įdarbino daugiau nei 300": "I. Balnanosienė LNK pasakojo, kad šiuo metu Lietuvoje jau dirba daugiau nei 17,7 tūkst. atvykusių Ukrainos piliečių.\n\n„Kalbame apie 52 proc. Lietuvoje užimtumą suradusių atvykusių žmonių“, – paaiškino tarnybos direktorė.\n\nJos teigimu, kiekvienos valstybių situacijos skirtingos, bet, pasak I. Balnanosienės, yra šalių, kuriose dirba vos keli procentai atvykėlių karo pabėgėlių iš Ukrainos.\n\n„Jei kalbėtume apie Lenkiją, tai yra 20-25 proc. dirbančių atvykusių ukrainiečių“, – pateikė pavyzdį pašnekovė.\n\nI. Balnanosienė teigė, kad Lietuvoje rasti darbą ukrainiečiams palanku dėl kelių aspektų.\n\n„Visų pirma, kas mums padėjo, tai, manau, bendras mentalitetas ir supratimas, kaip tie žmonės gyvena, kokie jie yra, nes mes tikrai žinome šią šalį. Tai nėra atvykę žmonės iš mums neįprasto aplinkos, tai yra su mūsų šalimi nuolat bendravę žmonės“, – pastebėjo Užimtumo tarnybos vadovė.\n\n© Zuma Press / Scanpix\n\nTaip pat, anot jos, svarbų vaidmenį vaidina ir visuomenės susitelkimas bei jos veiksmai.\n\n„Mes pakvietėme darbdavius pirmosiomis karo dienomis registruoti laisvas vietas, siūlyti apgyvendinimo paslaugas, pavėžėjimo paslaugas, jeigu galima. Turėjome tokią situaciją, kad laisvų darbo vietų skaičiai per kelias dienas siekė arti 10 tūkst. – netgi tos įmonės, tie darbdaviai, kurie gal net neplanavo savo plėtros, naujų darbo vietų kūrimo, suvokė savo svarbą šioje situacijoje“, – sakė I. Balnanosienė.\n\nAtvykstančiam į svetimą šalį žmogui, pasak jos, svarbus ne tik socialinis, bet ir ekonominis saugumas.\n\n„Dar vienas ukrainiečių sėkmės rodiklių yra labai greitas prisitaikymas, atvirumas ir mokymasis – gebėjimas mokytis. Moterys puikiausiai derina darbinę veiklą su lietuvių kalbos mokymu, jos yra labai atviros pasiūlymams, aplinkybių vertinimui – net ir dirbusios aukštą kvalifikaciją savo šalyje reikalaujančiose darbo vietose, atvykusios į Lietuvą jos pradėjo nuo labai mažų žingsnelių: pradėjo dirbti įvairiausius pagalbinius darbus prekybos centruose, tada gavo dokumentus, patvirtinančius diplomus ir siekė pereiti nuosekliai iš vienos darbinės pozicijos į kitą“, – pasakojo tarnybos vadovė.\n\nJi ukrainiečius įvardijo kaip labai orią tautą.\n\n„Jau nuo pirmų akimirkų registracijos centruose, kad ir kaip sudėtinga buvo tuo metu, nes žmonės atvyko žiemą su vaikais, kūdikiais ant rankų, bet jos kalbėjo apie tai, jog jos nenori būti išlaikytinėmis arba našta valstybei. Jos nuo pat pirmų minučių klausė, kaip ir kur gali dirbti“, – sakė I. Balnanosienė.\n\nUžimtumo tarnybos duomenimis, nemažai ukrainiečių įsidarbino apgyvendinimo, maitinimo sektoriuose – čia priimta daugiau nei 2,3 tūkst. į Lietuvą atvykusių pabėgėlių. Taip pat jų nemažai, pasak I. Balnanosienės, dirba švietimo srityje.\n\n„Universitetuose – mokslinėje srityje, mokyklose dirba nemaža dalis atvykusių ukrainiečių, bet didžioji dalis sulaukė darbo pasiūlymų nekvalifikuotose pozicijose arba mažiau kvalifikuotose: prekybos centruose, valymo paslaugas teikiančiose įmonėse, mano minėtose apgyvendinimo įmonėse, viešbučiuose, maitinimo įstaigose“, – LNK vardijo pašnekovė.\n\n„Yra įmonių, kurios įdarbino daugiau nei 300 ukrainiečių. Kalbame apie didžiuosius prekybos centrus, dideles maitinimo įstaigas. Yra tokių sėkmės istorijų, kai į mažus miestelius atvykusios ukrainietės labai sėkmingai įsitvirtino mūsų mažiau mėgstamose srityse – inžinerinėse, pramonės srityse ir dirba sėkmingai inžinierėmis. Kelios jų dirba aukštos kvalifikacijos programuotojomis. Manau, kad tai mūsų šaliai yra didžiulė pridėtinė vertė“, – tęsė I. Balnanosienė.\n\nJos teigimu, į Ukrainą iš Lietuvos grįžtančių asmenų skaičiai kol kas dar nėra dideli, nes situacija Ukrainoje vis dar nėra stabili.\n\n„Užimtumo tarnyboje dirbo šešios kolegės iš Ukrainos, mes vieni pirmųjų buvome įdarbinę viešajame sektoriuje šešias koleges, tai šiuo metu iš jų dirba keturios. Dvi sėkmingai grįžo atgal į savo miestus, nes ten karinių veiksmų nėra, bet šiaip tų grįžtančių žmonių nėra daug ir, jei darbo vietos atsilaisvina, jos sėkmingai užsipildo“, – komentavo I. Balnanosienė.\n\nTaip pat darbo vis labiau ima, pasak jos, ieškoti ir tos ukrainietės, kurios iškart po atvykimo negalėjo dirbti dėl mažų vaikų priežiūros, nes vaikai dabar pradėjo lankyti darželius.\n\nVisą LNK pokalbį su Užimtumo tarnybos vadove žiūrėkite čia:",
    "Albinas Grabnickas: „Lietuva – nedidelė šalis, turime ieškoti pačių geriausių sprendimų“": "LTOK prezidentė D.Gudzinevičiūtė ir A.Grabnickas. FOTO: Alfredas Pliadis\n\nMarytė Marcinkevičiūtė\n\nBuvęs ilgametis Kauno miesto sporto vadovas, Lietuvos savivaldybių sporto padalinių vadovų asociacijos prezidentas, Lietuvos buriavimo sąjungos viceprezidentas Albinas Grabnickas 70 metų jubiliejaus proga Lietuvos tautiniame olimpiniame komitete buvo apdovanotas LTOK pirmojo laipsnio ženklu „Už nuopelnus“.\n\nSportas.info A. Grabnickas pasakoja apie savo septynių dešimčių metų gyvenimą.\n\nVeiklos ir dabar netrūksta\n\n„Gimiau ir augau Kaišiadorių rajone, Rumšiškėse, kur ir dabar gyvenu. Taip atsitiko, kad Kaune, kur studijavau Kūno kultūros institute ir prabėgo visa mano darbinė karjera, praleidau mažiau metų – apie dvidešimt.\n\nKartu su mumis Rumšiškėse gyvena ir dukra Inga bei sūnus Linas, buvęs buriuotojas, siekęs kelialapio į Sidnėjaus olimpines žaidynes bei dirbęs buriavimo treneriu, o dabar yra informacinių technologijų specialistas.\n\nNors šiemet balandžio 16-ąją sulaukiau 70 metų, tačiau veiklos turiu nemažai, gyvenu nenuobodžiai, ilsėtis nėra kada.\n\nBandau ką nors sukurti prie savo namų esančiame 30 arų sklypelyje – darbuojuosi sode, šiltnamyje, persodinu medelius, krūmelius. Pasidarbuoju, o rudenį jie man už tai padėkoja, duoda vaisių. Kaime tikrai yra ką veikti, darbų užtenka, tik spėk suktis. Savo reikmėms užsiauginu daržovių, mėgstu sveiką maistą.\n\nTuriu veiklos Lietuvos liaudies buities muziejuje Rumšiškėse, konsultuoju Lietuvos sporto universiteto buriuotojus.\n\nDžiaugiuosi savo gyvenimu, turiu tris anūkus, kurie man irgi neleidžia senti.\n\nAnūkes vežioju į treniruotes Kaune: septynerių Onutė trečius metus lanko sportinę gimnastiką ir jai neblogai sekasi, o devynerių Novutė, save bandžiusi meninėje gimnastikoje, dabar domisi kitomis sporto šakomis – ir miške pabėgioja, paplaukioja baseine, jai patinka žaidimai.\n\nKur bus didesnis potraukis, anūkėlė ten ir pasuks, tačiau, manau, kad nugalės menas, šokis, muzikavimas.\n\nTrečiajam anūkui Tomui – dar tik treji, tačiau su juo jau rengiame pėsčiųjų žygius miške.\n\nSportas nėra svetimas ir mano žmonai Elvyrai, kuri jaunystėje buvo lengvaatletė, žaidė rankinį. Ji mokėsi vienoje Pabradės mokykloje su garsiąja bėgike Ana Kasteckaja-Ambraziene.\n\nNuo sporto nenutolau iki šių dienų: jau kelerius metus dažniausiai triskart per savaitę plaukioju „Girstučio“ baseine, retkarčiais sėdu ant dviračio, mėgstu pasivaikščioti miške, kuris man yra didelė atgaiva.\n\nAtidžiai seku Lietuvos sportinį gyvenimą, plaukiodamas baseine, gyvai stebėdamas įvairias varžybas aptariame šiandienos aktualijas, džiaugiamės, išgyvenime.\n\nSavo nugyventas septynias dešimtis vertinu teigiamai, daug klaidų, manau, nepadariau, dėl jų dabar nereikia raudonuoti.\n\nBuriavimas – širdyje\n\nTaip atsitiko, kad savo gyvenimą susiejau su buriavimu. Tam didelės įtakos turėjo tai, kad gyvenau ant pačio Kauno marių kranto ir per langą matydavau, kaip keliamos burės ir ruošiamasi plaukioti.\n\nVaikystėje tai atrodė labai romantiška, todėl buvo minčių užsiimti buriavimu. Tačiau patiko ir dviračių sportas, nors rajone ir nebuvo šios sporto šakos trenerių.\n\nKūno kultūros institute gilinau žinias Irklavimo, slidinėjimo ir dviračių sporto katedroje.\n\nTačiau pomėgis buriavimui išliko, mėgėjiškai kokius trejus metus buriavau kreiserines jachtas.\n\nPo antro kurso pradėjau labiau domėtis buriavimu. Baigus institutą man buvo pasiūlyta persikvalifikuoti į šią sporto šaką.\n\nPradėjau dirbti Kauno „Žalgirio“ buriavimo sporto mokykloje buriavimo treneriu, pradėjau nuo nulio, ugdžiau vaikus. Vėliau tapau mokymo dalies vedėju.\n\nDirbti sekėsi neblogai, man patikėjo suburti Kauno jaunimo ir suaugusiųjų rinktines, o 1980-1987 metais buvau paskirtas Lietuvos, suaugusiųjų rinktinės vyriausiuoju treneriu.\n\nDalyvaudavome SSRS jaunimo ir suaugusiųjų čempionatuose, buriuotojai pradėjo laimėti medalių.\n\nTuo laikotarpiu Kaune išaugo visa plejada garsių buriuotojų: Raimondas Šiugždinis, Tauras Rymonis, Saulius Pajarskas, Valdas Balčiūnas, kiti.\n\nKauniečiai 80-90 proc. sudarydavo Lietuvos rinktinės pagrindą, jie treniravosi ir mano grupėje.\n\nĮ SSRS rinktinę patekdavo 6-7 buriuotojai, buvau kviečiamas dirbti SSRS rinktinės antruoju treneriu.\n\nGeri rezultatai mane užbūrė, iki šių turi išlaikęs kelias „Sovetskij sport“ laikraščio iškarpas, kur mes kartu su Talinu buvome laikomi SSRS buriavimo lopšiais.\n\nMūsų mokyklą pradėjo garbinti, sakyti, jog mes diktuojame naujas buriavimo madas, mūsų sportininkai nuolat papildydavo SSRS rinktinę.\n\nKai buvo pasiekiami tokie puikūs rezultatai, atsirado dar didesnis noras ir motyvacija toliau ugdyti didelio meistriškumo buriuotojus ir plėtoti šį sportą Lietuvoje.\n\n1992-1994-aisiais vadovavau Lietuvos buriavimo centrui, o 1994-1998-aisiais – Kauno „Žalgirio“ jachtklubui.\n\nĮ vedėjo kėdę – su nerimu\n\nNuo 1998 metų pradėjau dirbti Kauno savivaldybės administracijos Kūno kultūros ir sporto skyriaus vedėju ir iš darbo išėjau prieš penkerius metus.\n\nNebuvau mėgėjas labai kaitalioti darbų, todėl į kėdę sėdau su nerimu, kaip seksis vadovauti, nes Kauno sportas buvo vienas pirmaujančiųjų Lietuvoje.\n\nNorėjose tą aukštai iškeltą vėliavą išlaikyti. Turėjau ir praktinio, ir vadovaujančiojo darbo patirties, darbas patiko.\n\nLabai greitai radau bendrą kalbą su mokyklų direktoriais, geriausiais miesto treneriais, rengdavome bendrus posėdžius, analizuodavome rezultatus, gilindavomės į sporto aktualijas.\n\nIeškodavome būdų, kaip nugalėti pagrindinius savo varžovus vilniečius. Užsivedžiau organizaciniame darbe, tačiau nenutolau ir nuo praktinio darbo.\n\nNuolat dalyvaudavau miesto ir respublikinio lygio varžybose, jau nekalbant apie tarptautines.\n\nPradėjau gyventi tuo gyvenimu. Tačiau buvo ir kita pusė. Kadangi dirbau savivaldybėje, reikėjo diplomatijos su politikais, džiaugsmo su jais buvo nedaug.\n\nDarbas valstybės tarnyboje nebuvo lengvas, bet jis man patiko. Džiaugiausi rezultatais, bendravimu.\n\nSu geriausiais mūsų sportininkais ir treneriais dalyvavau penkiose olimpinėse žaidynėse.\n\nPer Barselonos olimpines žaidynes buvau Raimondo Šiugždinio ir Valdo Balčiūno treneris.\n\nA.Grabnickas Pekino žaidynėse. FOTO: Alfredas Pliadis\n\nDar teko pabuvoti Sidnėjaus, Atėnų, Pekino ir Londono olimpinėse žaidynėse.\n\nDirbant vedėju per sunkmečius nelengva buvo gerinti sporto bazę, vis pritrūkdavome pinigų. Karšta būdavo, kai buvo svarstomas biudžetas ir buvo didelė konkurencija tarp kitų sričių, reikėjo apginti sportą. Dirbti sekėsi neblogai.\n\nManęs dažnai klausia, kas svarbiausia sporto organizatoriaus darbe. Manau, kad pirmiausiai reikia turėti kompetencijos šiame darbe, išmanyti sportą ir būti diplomatiškam.\n\nDabar tapo madinga, kad ateina žmogus visiškai iš kitos srities, turintis tik organizacinius sugebėjimus.\n\nVis dėlto būtina žinoti sporto specifiką. Yra labai svarbus ryšys ir su vadovaujančiais sporto organizatoriais, treneriais, federacijomis.\n\nDarbas turi būti bendras, reikia tiesti bendrą tiltą. Lietuva – nedidelė šalis, turime ieškoti pačių geriausių sprendimų.\n\nTą padaryti efektyviai galima tik bendru darbu, pradedant sporto mokyklomis, klubais, federacijomis, savivaldybių sporto padaliniais.\n\nAsociacija sėkmingai tęsia pradėtą darbą\n\nTurėjau ir visuomeninių pareigų: 2004-2008 metais buvau Lietuvos tautinio olimpinio komiteto Vykdomojo komiteto narys, o 2004- 2020 – aisiais – Lietuvos savivaldybių sporto padalinių asociacijos pirmininkas.\n\nMan LTOK – tai visų pagrindinių sporto organizacijų siela. Visada smagu prisiminti tuos laikus, kai LTOK glaudžiai bendradarbiavo su Sporto departamentu, kai buvo ruošiamos bendros programos, buvo ieškoma bendrų finansavimo šaltinių, buvo derinamos savivaldybių, LTOK ir Sporto departamento programos.\n\nPatiko idėja kooperuoti finansavimą ruošiantis svarbiausiems įvykiams. LTOK prezidentė Daina Gudzinevičiūtė irgi stengėsi tą daryti, bet atsirado žmonių, kurie buvo nusiteikę prieš.\n\nLabai apgailestauju, kad mažėja LTOK finansavimas. LTOK vienija visą Lietuvos sportą, yra puikus koordinatorius.\n\nLabai blogai, kad išardėme Sporto departamentą, atleidome kompetentingus žmones, o dabar sukūrėme panašią agentūrą.\n\nViliuosi, kad pagrindinių sporto organizacijų žmonės susės kartu ir dirbs kartu, o ne atskirai.\n\nKai pradėjau vadovauti Lietuvos savivaldybių sporto padalinių asociacijai, iš pradžių atrodė, kad mes išsibėgiosime.\n\nNe visi miestų ir rajonų merai, administracijų direktoriai suprato, ko mes rinkdavomės ir ką darydavome.\n\nNebuvo lengva. Tačiau kuo toliau, tuo labiau ėmė ryškėti, kad bendravimas, pasikeitimas informacija ir žiniomis, geroji praktika labai naudinga mūsų bendram darbui.\n\nLietuvos savivaldybių sporto padalinių asociacijai tapus LTOK nare, iš LTOK gaudavome finansavimą ir atsirado galimybės du-tris kartus per metus išvažiuoti pasitobulinti ir pasisemti patirties į kitas šalis.\n\nMūsų veikla gerokai sustiprėjo, įgijo tarptautinės reikšmės. Aktyviausi asociacijos žmonės pabuvojo Švedijoje, Vokietijoje, Slovėnijoje, Lenkijoje, Estijoje, Latvijoje.\n\nStebėdavome kokį nors čempionatą, susitikdavome su jų sporto organizatoriais, keitėmės patyrimu. Tie tarptautiniai susitikimai sustiprino mūsų veiklą.\n\nLabai džiaugiuosi, kad mano pradėtą darbą sėkmingai tęsia energingasis dabartinis asociacijos prezidentas šiaulietis Gintaras Jasiūnas, jo pavaduotoja širvintiškė Alina Zapolskienė ir visa komanda.\n\nStebiu jų veiklą ir džiaugiuosi, kad asociacija eina geru keliu, kad mūsų įkurta asociacija ir pradėtas darbas nenuėjo veltui.\n\nManau, kad asociacija ateityje tik stiprės, jos veikla tikrai prasminga, savivalda turi savo visuomeninę organizaciją, kuri patikina, padrąsina žmones“.",
    "Pasaulio lietuvius burianti Sigita Šimkuvienė: Lietuva – ne tik cepelinai ir verksmas": "Pasaulio lietuvius burianti Sigita Šimkuvienė: Lietuva – ne tik cepelinai ir verksmas\n\nSigita Šimkuvienė prie pasaulio lietuvių šeimos pridėjo dar 10 šalių lietuvių bendruomenių. Sigita prisipažįsta – kadaise į JAV ją atvedė ne geresnio gyvenimo paieškos, o nenugalimas smalsumas. Būtent jo vedina ji ir ryžosi avantiūrai – išvažiuoti į svetimą šalį nė nemokėdama kalbos.\n\nRasti aplink save tai, kas geriausio ir paskatinti žmones veikti – šią savo savybę Sigita vadina stipriausia. Atsidūrusi dabar jau 7 dešimtmečius skaičiuojančioje Amerikos lietuvių bendruomenėje, ji ėmėsi to, ką moka geriausiai – burti ir skatinti žmones išnaudoti savo geriausias savybes.\n\nNors Plėtros ir tvarumo komisijos vairą Sigita simboliškai perdavė Taivano lietuvių bendruomenės pirmininkei Aušrai, kuriai pati ir padėjo įsilieti į Pasaulio lietuvių bendruomenės šeimą, nusisukti nuo visuomenininės veiklos ji neketina.",
    "Per parą į Lietuvą neįleisti net 124 migrantai": "Tuo metu kaimyninės Latvijos pasienyje užkirstas kelias 20-čiai neteisėtų užsieniečių, o Lenkijos pasieniečiai penktadienį apgręžė 80 migrantų.\n\nNuo šių metų pradžios Lietuvos pasienio pareigūnai į šalį neįleido 7754 migrantų.\n\nIš viso nuo praėjusių metų rugpjūčio 3 d., kai VSAT buvo suteikta teisė apgręžti neleistinose vietose iš Baltarusijos bandančius sieną kirsti neteisėtus migrantus, jų iš Baltarusijos į Lietuvą neįleista 15 860.",
    "Lietuva sieks penktadaliu padidinti žuvies vartojimą": "Lietuviai turėtų valgyti penktadaliu daugiau žuvies, o didesnė jos dalis turėtų būti užauginta tvariai akvakultūros fermose, o ne sužvejota jūroje. Tam artimiausiais metais iš viso planuojama skirti daugiau kaip 87 mln. eurų.\n\nŽemės ūkio ministerija Europos Komisijai (EK) oficialiai pateikė galutinį Lietuvos žuvininkystės sektoriaus 2021-2027 metų programos projektą. Lietuvos žuvininkystės sektoriui planuojama skirti daugiau kaip 61 mln. Eur ES paramos lėšų. Kartu su nacionalinėmis lėšomis programos biudžetas sieks daugiau kaip 87 mln. Eur.\n\n„Sektoriaus gyvybingumas, tvarumas, darbo vietų kūrimas ir išsaugojimas, žvejybos ir akvakultūros regionų plėtra šių dienų kontekste ypač svarbi“, – sako žemės ūkio ministras Kęstutis Navickas.\n\nProgramoje akcentuojama žuvininkystės produktų gamybos įvairovė, daugiau dėmesio skiriama didesnės vertės rūšims, pridėtinei vertei kurti, recirkuliacijos sistemoms ir trumpoms maisto grandinėms.\n\nTvariai ir ekonomiškai perspektyviai akvakultūros veiklai numatyta skirti trečdalį visų lėšų – beveik 30 mln. eurų. Šiam sektoriui tenka vis svarbesnis vaidmuo mažėjant natūraliems jūrų ir vandenynų ištekliams.\n\nPrioritetas taip pat skiriamas žuvininkystės regionų vystymuisi – bus skatinamas verslas, investicijos į atsinaujinančią energetiką, remiamas žvejybos ir akvakultūros turizmas, pagalba parduodant vietinį laimikį ir didinant jo pridėtinę vertę. Tam numatyta 13 mln. Eur.\n\nBeveik 15 mln. Eur numatyta žuvininkystės kontrolės užtikrinimui ir stiprinimui.\n\nPradėti įgyvendinti programą planuojama dar šiemet – iki šių metų pabaigos bus paskelbti pirmieji kvietimai teikti paraiškas paramai.",
    "A. Izgorodinas. Lietuva – ties krizės bedugne. Kur sunkmečiu turi investuoti valstybė?": "Juditos Grigelytės (VŽ) nuotr.\n\nNagrinėjant naujausius Lietuvos makroekonomikos rodiklius (vartotojų ir verslo lūkesčiai; mažmeninė prekyba; pramonės rodikliai) ir skaitant naujienų portalų straipsnių antraštes, nesunku padaryti prielaidą, kad Lietuvos ekonomika lėtėja ir netrukus patirsime recesiją, arba kitaip sakant – krizę. Artėjančio nuosmukio dydis ir trukmė nemaža dalimi priklausys nuo valstybės veiksmų – ar ji sunkmečiu skatins ekonomiką, ar prioritetas bus biudžeto ir skolos tvarumas, o ekonomika bus skatinama tik simboliškai.\n\nAr Lietuvos valdžia turi pinigų ekonomikai skatinti ir ar turėtų tai daryti per šią krizę? Mano nuomone, taip.\n\nPirma, Finansų ministerijos ir Lietuvos statistikos departamento duomenys rodo, kad valstybės biudžetas šiuo metu išgyvena itin gerą laikotarpį tiek kalbant apie mokestines pajamas, tiek apie biudžeto balansą (pajamos minus išlaidos). Paprastai kalbant, valstybė šiuo metu turi finansų ekonomikai skatinti. Finansų ministerijos duomenys rodo, kad 2022 m. sausį–liepą valstybės biudžeto pajamos (be ES paramos) buvo 21,9%, arba net 1,346 mlrd. Eur, didesnės nei 2021 m. sausį–liepą. Šiuo atveju didelę įtaką turi rekordinė infliacija Lietuvoje – kuo sparčiau kyla kainos, tuo daugiau pinigų į valstybės biudžetą surenka valstybė. Ši taisyklė ypač galioja Lietuvai, kurioje PVM ir akcizų mokesčiai šiemet sugeneravo 58% visų biudžeto pajamų (be ES paramos).\n\nStatistikos departamento duomenys rodo, kad 2022 m. pirmą ketvirtį valdžios sektoriaus balansas buvo teigiamas ir siekė apie 0,8% Lietuvos BVP. Tai reiškia, kad biudžeto pajamos viršijo išlaidas – biudžeto pajamų ir išlaidų skirtumas siekė apie 0,8% BVP. Jeigu panagrinėtume, koks buvo Lietuvos biudžeto balansas kiekvieną pirmą metų ketvirtį nuo pat 2004 m., pamatytume, kad 2022 m. pirmo ketvirčio rezultatas yra geriausias nuo pat 2007-ųjų. Tad infliacija stipriai padidino valstybės biudžeto pajamas ir labai pagerino biudžeto balansą – tai reiškia, kad valstybė turi vidinių resursų išlaidoms (ekonomikai skatinti).\n\nNemokami naujienlaiškiai į savo el. pašto dėžutę: Verslo valdymas\n\nRinkodara\n\nFinansai ir apskaita\n\nRinkos\n\nMano verslas\n\nPrekyba\n\nStatyba ir NT\n\nPramonė\n\nTransportas\n\nTechnologijos\n\nLaisvalaikis\n\nMano pinigai\n\nSvarbiausios dienos naujienos trumpai: Verslo naujienos\n\nVŽ Premium naujienos\n\n\n\nAntra, krizės ir recesijos yra puiki galimybė valstybei įsikišti į ekonomiką, padidinti valstybės investicijas ir taip sušvelninti krizės padarinius šalies darbo rinkai. Deja, valstybės išlaidų svoris Lietuvos BVP mažėja ir 2021 m. buvo mažiausias per visą istoriją (duomenys renkami nuo 1995 m.). Statistikos departamento skaičiai rodo, kad 2021 m. valdžios sektoriaus vartojimo išlaidos generavo 14,1% Lietuvos BVP – kaip minėta, tai mažiausias rodiklis nuo pat duomenų rinkimo pradžios 1995-aisiais. Prieš dešimt metų valdžios sektoriaus vartojimo išlaidos siekė 19% BVP, 2004 m. – 22,5%, 1995 m. – 32,2%. Artėjanti krizė yra puiki galimybė ištaisyti šią situaciją ir padidinti valstybės išlaidų vaidmenį Lietuvos ekonomikoje.\n\nGalų gale valstybei nereikėtų bijoti investuoti ir didinti valstybės išlaidų ir todėl, kad šiuo metu Lietuva turi gerą priėjimą prie kapitalo rinkų. Šiuo metu finansų rinkose dešimčiai metų Lietuva galėtų pasiskolinti už 3,5%– brangiau nei šių metų pradžioje (0,6%), bet gerokai pigiau nei per pasaulio finansų krizę, kai Lietuva rinkose skolinosi už daugiau nei 10%. Lietuva yra euro zonos narė, ir tai daug ką keičia: valstybei netekus galimybės pigiai pasiskolinti rinkose, į pagalbą ateis Europos centrinis bankas, supirkdamas dalį Lietuvos obligacijų. Todėl tikėtina, Lietuva per šią krizę turės kur kas geresnį priėjimą prie kapitalo nei per pasaulio finansų krizę. Tai leistų drąsiau didinti valstybės išlaidas ir padėti ekonomikai lengviau išgyventi sunkmetį.\n\nJei valstybė turi finansinių galimybių investuoti per krizę, kur turėtų būti nukreiptos valstybės lėšos? Viena ekonomikos skatinimo krypčių gali būti investicijos į kelių infrastruktūrą.\n\nDuomenys rodo, kad Lietuvos valdžia skiria nepakankamai dėmesio ir finansinių išteklių Lietuvos kelių infrastruktūrai plėtoti, palaikyti ir atnaujinti. Šį teiginį patvirtina keli rodikliai. Lietuvos automobilių kelių direkcijos 2020 m. atliktas tyrimas parodė, kad 18% magistralinių kelių ruožų, beveik 40% krašto kelių ruožų yra blogos būklės; Lietuvoje taip pat yra 73 blogos būklės tiltai ir viadukai. Kur slypi problema? Nagrinėjant Lietuvos kelių finansavimo dinamiką, peršasi išvada, kad problema yra nepakankamas kelių finansavimas.\n\nKokie skaičiai leidžia daryti tokią prielaidą? Asociacijos „Lietuvos keliai“ paviešinta informacija rodo, kad 2008 m. valstybė keliams finansuoti skyrė 460 mln. Eur (be ES lėšų ir įvertinus infliaciją). O per pastaruosius penkerius metus, įvertinus infliaciją ir atmetus ES finansavimą, kasmet vidutiniškai skirdavo tik 389 mln. Eur– tai yra 15% mažiau nei 2008-aisiais. Negana to, asociacijos skaičiai taip pat rodo, kad mažėja ir finansavimo keliams santykis su valstybės biudžeto pajamomis iš benzino, dyzelino ir dujų, skirtų naudoti automobiliuose, akcizų. Pavyzdžiui, 2008 m. keliams finansuoti skirta beveik 95% iš degalų ir dujų akcizo surinktų pajamų, o 2022 m. – tik 59%. Šie skaičiai rodo, kad finansavimas keliams, palyginti su valstybės pajamomis iš degalų akcizo, smarkiai mažėja.\n\nKodėl nepakankamas kelių finansavimas kelia nerimą ir kodėl investuoti į kelių infrastruktūrą reikia dabar? Nepakankamas kelių finansavimas lemia prastėjančią Lietuvos kelių būklę, ir tai puikiai iliustruoja Pasaulio ekonomikos forumo duomenys: 2009 m. kelių kokybės indekso reikšmė Lietuvoje siekė 5,28 punkto, indekso reikšmė tendencingai mažėja ir 2019 m. nukrito iki 4,8 punkto, t. y. 2009–2019 m. sumenko dešimtadaliu.\n\nPrasta kelių būklė lemia didesnį avaringumą, didesnį sužalojimų ir mirčių keliuose skaičių – neinvestuodami į kelius automatiškai mažiname visuomenės saugumo lygį. Prastėjanti kelių būklė taip pat reiškia, kad kelių infrastruktūra vis mažiau palaiko ekonomikos apsukas, tad ilgainiui lėtės ekonomikos, darbo vietų ir darbo užmokesčio augimas. Dėl prastėjančios kelių būklės lėčiau vystosi regionai, nes nepakankamas kelių infrastruktūros išsivystymo lygis tiesiogiai veikia vietos ir užsienio verslų motyvaciją plėtoti veiklą regionuose, kur kelių būklė yra prasta. Svarbu paminėti ir tai, kad kelių neremontuojant įsisenėja dangos defektai, padidėja investicijų poreikis keliams atnaujinti – paprastai kalbant, kuo mažiau lėšų skiriame kelių remontui šiandien, tuo daugiau pinigų jiems reikės skirti rytoj.\n\nReikia paminėti ir energijos išteklių suvartojimo aspektą, kuris ypač svarbus dabar, kai Lietuva ir Europos Sąjunga išgyvena rekordiškai aukštų energijos išteklių kainų ir ribotos energijos pasiūlos laikotarpį. Natūralu, kad neremontuotuose keliuose sunaudojama daugiau energijos išteklių, kurių kaina itin aukšta – tai vėlgi tiesiogiai atsiliepia ekonomikos plėtrai, nes didesnės verslo išlaidos energijos ištekliams reiškia mažesnes išlaidas kitoms sritims, pavyzdžiui, darbo vietoms ir darbo užmokesčiui.\n\nGalų gale Lietuvos ekonomikai didesnės valstybės investicijos į kelių infrastruktūrą per krizę būtų ypač naudingos dėl ekonomikos struktūros: pramonė dominuoja tiek kalbant apie Lietuvos BVP, tiek apie darbo rinkos struktūrą ir generuoja maždaug penktadalį visos ekonomikos ir visų darbo vietų privačiame sektoriuje. Pramonė tuo pat metu jautriai reaguoja į aukštas energijos kainas, todėl investicijos į kelių infrastruktūrą leistų iš naujo įdarbinti tuos žmones, kurie rizikuoja netekti darbo dėl pramonės įmonių veiklos sustabdymo.\n\nKrizė yra puiki galimybė valstybei labiau įsikišti į ekonomiką ir palengvinti sunkmetį verslui bei gyventojams per skatinimo priemones.\n\nKomentaro autorius – Aleksandras Izgorodinas, ekonomistas.\n\nAutoriaus nuomonė nebūtinai sutampa su redakcijos pozicija.\n\nJuditos Grigelytės (VŽ) nuotr.",
    "Petras Gražulis siūlo į Lietuvą įsileisti prieš Ukrainą nenorinčius kariauti lietuvių kilmės Rusijos piliečius": "P. Gražulis siūlo į Lietuvą įsileisti ir tuos Rusijos piliečius, kurie yra nelojalūs Putino režimui.\n\nSeimo rezoliucijos projektą pridedame.\n\nProjektas\n\nLIETUVOS RESPUBLIKOS SEIMAS\n\nREZOLIUCIJA\n\nDĖL LIETUVIŲ KILMĖS ASMENŲ RUSIJOS PILIEČIŲ, NENORINČIŲ KARIAUTI PRIEŠ UKRAINĄ, ĮLEIDIMO Į LIETUVĄ IŠIMTIES TVARKA\n\n2022 09 26 d. Nr.\n\nVilnius\n\nLietuvos Respublikos Seimas,\n\natsižvelgdamas į tai, kad V. Putinui paskelbus mobilizaciją karui prieš Ukrainą, lietuvių kilmės Rusijos piliečiai, ypač gyvenantys Kaliningrado srityje, kurie nenori kariauti prieš Ukrainą, bei nelojalūs Putino režimui Rusijos piliečiai, nėra įleidžiami į Lietuvą, net jei turi vizas,\n\nkonstatuodamas, kad atsisakydami juos įsileisti į Lietuvą, stipriname Rusijos agresiją prieš Ukrainą,\n\nprašo Užsienio reikalų ministerijos nedelsiant sudaryti sąlygas visiems lietuvių kilmės ir nelojaliems Putino režimui šaukiamojo amžiaus Rusijos piliečiams patekti į Lietuvą.\n\nSeimo Pirmininkė Viktorija Čmilytė-Nielsen\n\nTeikia Seimo nariai:\n\nPetras Gražulis",
    "Budrys: Rusija sąmoningai eskaluoja situaciją, bet karinės grėsmės lygis Lietuvoje išlieka žemas": "Prezidento Gitano Nausėdos vyriausiasis patarėjas Kęstutis Budrys tikina, kad Valstybės gynimo taryba (VGT) konstatavo, jog Rusija, paskelbusi dalinę mobilizaciją, rengdama referendumus okupuotose Ukrainos teritorijose, sąmoningai eskaluoja situaciją. Vis dėlto, anot VGT, karinės grėsmės lygis Lietuvai išlieka žemas.\n\n„Valstybės gynimo tarybos nariai konstatavo, kad Rusija, paskelbusi mobilizaciją, taip pat organizuodama taip vadinamus referendumus laikinai okupuotose Ukrainos teritorijose, sąmoningai eskaluoja situaciją, didina įtampą regione.\n\nMes vertiname, kad situacija regione blogėja, bet karinės grėsmės lygis išlieka nepakitęs, karinės grėsmės lygį toliau vertiname kaip žemą. Visi veiksmai iš Rusijos, pirmiausia, yra nukreipti į situacijos pakeitimą Ukrainoje“, – pirmadienį po VGT posėdžio sakė K. Budrys.\n\nPrezidento patarėjas teigė, kad VGT posėdyje institucijos pateikė informaciją apie situaciją Lietuvos ir Rusijos, Lietuvos ir Baltarusijos pasieniuose. Anot jo, pastebimas rusų nerimas ir noras vykti į kitas šalis, paskelbus šalyje dalinę mobilizaciją, tačiau, pasak K. Budrio, į Lietuvą Rusijos piliečiai nesiveržia.\n\n„Mes nematome, kad tai (Rusijos piliečių nerimas dėl dalinės mobilizacijos – LRT.lt) atsispindėtų, siekiant kirsti Lietuvos teritoriją. Rusijos piliečių skaičių, kurie norėtų važiuoti į Lietuvos teritoriją, siekdami išvengti mobilizacijos, apmažina išlaikoma Lietuvos pozicija, kad karinės prievolės vengimas, mobilizacijos vengimas nėra ir nebus laikomi pagrindu humanitariniais pagrindais patekti į Lietuvos Respubliką ar vieninteliu pagrindu gauti prieglobstį Lietuvos Respublikoje. To ir toliau laikysimės“, – dėstė jis.\n\nK. Budrys, paklaustas, kodėl Lietuva, skirtingai negu, pavyzdžiui, Vokietija, nesvarsto į šalį įsileisti nuo mobilizacijos bėgančius Rusijos piliečius, tvirtino, jog su Rusija sienų neturinčioms valstybėms veikiausiai lengviau taikyti švelnesnį požiūrį į rusus, bet ne Lietuvai.\n\nRusijos karas prieš Ukrainą / AP nuotr.\n\n„Vertiname, kad tai (mobilizacijos vengimas – LRT.lt) nėra pakankamas pagrindas sakyti, kad Rusijoje žmonės yra išsėmę visas galimybes parodyti savo nepritarimą karinei agresijai Ukrainoje. [...] Yra visos kitos priemonės, kuriomis gali jie tai parodyti ir tą karą sustabdyti. Čia yra ir vertybinė, ir politinė, ir galų gale praktinė pozicija“, – aiškino jis.\n\nBaltarusijos pareigūnų veiksmus vadina provokacija\n\nPasak K. Budrio, VGT posėdyje daug dėmesio skirta ir situacijai Lietuvos ir Baltarusijos pasienyje, kur vis dažniau fiksuojami atvejai, kai Baltarusijos pareigūnai gadina fizinį barjerą.\n\nAnot G. Nausėdos patarėjo, tokie Baltarusijos pareigūnų veiksmai vertinami kaip provokacijos.\n\n„Ši veikla yra visiškai nepriimtina, mes ją laikome provokacijomis ir atkreipėme dėmesį, kad tokiu būdu prie karinės agresijos Ukrainoje prisidedanti valstybė, jos pareigūnai sąmoningai pažeidinėja NATO valstybės sieną. Ir tai yra labai rimta“, – pabrėžė jis.\n\nKaip teigė G. Budrys, VGT sutarta, kad atsakingos institucijos artimiausiu metu peržiūrės valstybės sienos priedangos planą, siekiant numatyti, patikslinti atvejus, kada pasieniečiams į pagalbą galėtų atvykti kitų institucijų pareigūnai.\n\nJis teigė, kad kol kas nesvarstoma apie Baltarusijos piliečių neįsileidimą į Lietuvą. K. Budrio teigimu, tai yra labiau politinio lygmens klausimas, mažiau susijęs su valstybės sienos priedangos plano korekcija.\n\nLietuvos ir Baltarusijos pasienis / D. Umbraso/LRT nuotr.\n\nPasak prezidento patarėjo, šiemet fizinis barjeras Lietuvos ir Baltarusijos pasienyje buvo sugadintas beveik 300 kartų, daugiau negu keliolika kartų taip yra padarę Baltarusijos pareigūnai. Tiesa, anot K. Budrio, šie veikia užsimaskavę.\n\nDėl galimo ginklų Ukrainai perdavimo svarstys ateityje\n\nK. Budrys pabrėžė, kad šio VGT posėdžio metu didžiausias dėmesys skirtas regiono saugumo situacijos įvertinimui.\n\nTiesa, anot jo, pasikeista informacija ir apie tai, kokia pagalba iki šiol iš Lietuvos yra suteikta Ukrainai. VGT posėdyje, pasak prezidento patarėjo, svarstyta, kaip Lietuva galėtų dar paremti Ukrainą, tačiau apie konkrečios ginkluotės perdavimą ukrainiečiams, K. Budrio teigimu, kalbėta nebuvo.\n\n„Tokio klausimo VGT darbotvarkėje nebuvo. Sprendimui priimti reikia platesnio ir karinio pritarimo, ir įsivertinimo, kokį tai poveikį turėtų Lietuvos gynybiniam pajėgumui, ir taip pat koks būtų finansinis pagrindimas.\n\nNumatėme, kad prie šio klausimo grįšime ateityje. Dėl bet kurio ginklų sistemos teikimo ar dėl bet kurios ginkluotės klausimai uždaryti nėra ir jie išlieka diskusijų objektu su parterniais, nes tai nėra vienas paprastas su mūsų sprendimu susijęs klausimas, nes eina kalba ne apie rezerve pasaugoti padėtus įrenginius, bet apie mūsų kritinius pajėgumus“, – aiškino jis.\n\nKęstutis Budrys / BNS nuotr.\n\nPortalas 15min.lt skelbė, kad Ukraina prašo Lietuvos pasidalyti dalimi turimos ginkluotės, tai yra perduoti dalį haubicų „Pazerhaubitze 2000“, oro gynybos sistemą „NASAMS“ ir daugiau šarvuočių „M113“.\n\nK. Budrys patvirtino, jog apie tokius poreikius Ukrainos pusė yra kalbėjusi su Lietuva. Tiesa, anot jo, jokie sprendimai nėra priimti, kadangi Lietuva privalo turėti planą, kuo ir kaip greitai pakeistų įrangą, ginklus, kuriuos perduotų ukrainiečiams.\n\n„Yra šnekama ir su partneriais, kaip mes galėtume tų pajėgumų nesumažinti, tai yra Lietuvos, tuos, kuriuos turime čia, atliepiant ir į mūsų pačių įsipareigojimus, ir į kolektyvinius įsipareigojimus, į bendrą planavimą. [...]\n\nTurėtume turėti planą, kaip mes tuos pajėgumus pakeičiame, nes tai yra tai, kas šiuo metu dirba, tai yra, tarkime, oro gynybos sistema, kuri atlieka labai svarbią funkciją. Tai mes ją galbūt galėtume pakeisti, modifikuoti, bet be aiškaus plano mes to daryti negalime“, – aiškino G. Nausėdos patarėjas.\n\nPrezidentas G. Nausėda pirmadienį planuoja susitikti su NATO šiaurės rytų korpuso vadovybe, tačiau, pasak K. Budrio, susitikimo metu apie Lietuvos ginkluotės perdavimą Ukrainai nebus kalbama.",
    "Šaltakraujiškais nusikaltimais visą Lietuvą pašiurpinusiai sekretorei – išskirtinė dovana": "Istorija prasidėjo kai dulkių siurbliais prekiavusioje bendrovėje administratore dirbusi mergina įvykdė savo draugo prašymą ir savo darbdavį vieną vėlyvą vakarą išviliojo į atokią apleistą teritoriją Vilniaus rajone.\n\nBirželio 10-osios vakare ji atvyko į vieną sostinės kazino ir čia besilinksminančiam savo viršininkui pasiūlė važiuoti į stoties rajone esantį restoraną „McDonald‘s“.\n\nKai pora čia atvyko, merginai paskambino jos naujas draugas ir paprašė atvažiuoti į už Nemenčinės esantį mišką.\n\nKadangi merginos viršininkas buvo išgėręs alkoholio, prie jo apynaujo automobilio „Mercedes Benz S500“ vairo sėdo mergina. Kai jiedu nuvažiavo į mišką, trys grupuotės nariai verslininką užpuolė ir ėmė šaudyti.\n\nĮ verslininką šaudyta iš perdirbto pistoleto su duslintuvu, o kad šis tikrai neatsigautų, jam dar buvo suduoti keli smūgiai akmeniu į galvą.\n\nGrupuotė aukos lavono atsikratė iš anksto surastoje duobėje, o nuogą vyrą duobėje dar apipylė iš anksto nupirktomis trąšomis. Taip jie tikėjosi, kad trąšos kuo greičiau sunaikins lavoną ir jo niekas nesuras.\n\nTiesa, vėliau paaiškėjo, kad vyras buvo užkastas gyvas.",
    "Panorama. Landsbergis teigia, kad Lietuva nesuteiks prieglobsčio mobilizuojamiems rusams (su vertimu į gestų k.)": "Rusijoje griežtinamos bausmės atsisakusiems kariauti – nuo šiol už tai gali grėsti iki dešimties metų kalėjimo\n\nDidžiojo septyneto šalys pasmerkė jų teigimu fiktyvius referendumus keturiuose Ukrainos regionuose. Pranešama, kad visiškai ar iš dalies Rusijos pajėgų kontroliuojamuose Luhansko, Donecko, Chersono ir Zaporižios regionuose balsadėžės nešamos į namus, gyventojai verčiami balsuoti už prisijungimą prie Rusijos. Rusijoje paskelbus apie dalinę mobilizaciją ir didžiuosiuose miestuose kilus protestams, Kremlius praneša apie taikomas išimtis. Be to, griežtinamos bausmės ir kariauti atsisakusiems – nuo šiol už tai gali grėsti iki dešimties metų kalėjimo.\n\nBriuselio nacionalinei operai pradėjus rusų kultūrai skirtą sezoną, ukrainiečiai Belgijoje surengė protestą\n\nBriuselio nacionalinei operai pradėjus naująjį sezoną, kurį šiemet paskyrė Rusijos menininkų kūrybai, ukrainiečių bendruomenė Belgijoje surengė protestą. Jie siekia atkreipti dėmesį į Rusijos karo prieš Ukrainą žiaurumus ir priminti, kad Rusija kultūrą dažnai naudoja savo įtakai skleisti. Operos teatro atstovai sako, kad kultūra turi vienyti, o ne skirti bei teigia, jog vietos palaikantiems karą jų scenoje nėra. Iš Briuselio – Justina Ilkevičiūtė ir Mindaugas Laukagalis.\n\nŠvietimo įstaigų atstovai pastebi, kad prieglobstį radę ukrainiečiai noriai jungiasi į lietuvių kalbos kursus\n\nLietuvoje prieglobstį radę ukrainiečiai mokosi lietuvių kalbos. Įvairių organizacijų ir švietimo įstaigų atstovai pastebi, kad atvykusieji noriai jungiasi į kursus ir jų susidomėjimas didelis. Ukrainiečiai sako, kad jaučia atsakomybę išmokti lietuvių kalbą, o organizacijos viliasi pritraukti dar daugiau karo pabėgėlių ir taip jiems padėti integruotis šalyje.\n\nLietuvoje pirmą kartą koncertuos Taivano simfoninis orkestras: skambės ir vakarų klasikų, ir taivaniečių kūriniai\n\nLietuvoje pirmą kartą koncertuos Taivano simfoninis orkestras. Nacionalinės filharmonijos koncertuose „Muzikiniai linkėjimai iš Taivano“ pasirodys ir Čikagos simfoninio orkestro koncertmeisteris, Taivane gimęs smuikininkas Robertas Chenas. Skambės ir vakarų klasikų, ir taivaniečių kūriniai.\n\nVilniuje surengta protesto akcija dėl neigiamo fejerverkų poveikio: siekia atkreipti dėmesį ir keliamą stresą ukrainiečiams\n\nPrie sostinės Vingio parko surengta protesto akcija, kuria, pasak protesto dalyvių, siekiama atkreipti dėmesį į neigiamą fejerverkų poveikį ir paskatinti jų naudojimo mažinimą. Protesto akcijos vieta ir laikas pasirinkti specialiai – šįvakar Vingio parke vyks kasmetinis fejerverkų festivalis. Protesto organizatoriai kviečia visus Lietuvos miestus atsisakyti fejerverkų šventėse. Jie, pasak aktyvistų, teršia gamtą ir kenkia gyvūnams.\n\nVed. Jovita Vitkauskė.",
    "Mokyklinių sąsiuvinių viršeliai kaip pasakojimas apie XX šimtmetį Lietuvoje": "Pažvelgę į XX a. tarpukario Lietuvos sąsiuvinių viršelius išvysime atvaizdus asmenybių, kurias visuomenė tuomet laikė savo kultūros ir politikos herojais. Ant viršelių dažnai pasirodydavo lietuvių literatūros klasikai: Antanas Baranauskas, Vaižgantas, Maironis; lietuvių tautinio atgimimo veikėjai: Jonas Basanavičius ir Vincas Kudirka; Lietuvos didieji kunigaikščiai: Vytautas, Gediminas, Kęstutis.\n\nSusidaro įspūdis, kad dėl populiariausio viršelio herojaus titulo varžėsi dvi asmenybės: lietuvių tautinio atgimimo tėvu tapęs J. Basanavičius ir lietuviškos valstybingumo tradicijos simboliu laikytas Vytautas Didysis. Išskirtinis dėmesys šioms asmenybėms dėsningas – jos simboliškai įkūnijo garbingą praeitį prisiminusią ir lietuviško valstybingumo tradiciją atgaivinusią tautą, kuri Lietuvą siekė paversti patikimais valstybiniais namais lietuvių tautai. Valstybę lietuviai atkūrė, tačiau beveik visą tarpukarį praleido be savo istorinės sostinės Vilniaus, kuris 1920 m. atsidūrė Lenkijos valdžioje. Iki 1939 metų rudens sąsiuviniai su Gedimino pilies bokštu, Vilniaus katedra, įvairiais šio miesto vaizdais jaunimui primindavo, kad Vilnius – lietuvių miestas, todėl jis anksčiau ar vėliau bus atgautas. Šiuos sąsiuvinius leidusi Vilniui vaduoti sąjunga moksleiviams diegė mintį, kad jie mokosi ir bręsta tam, kad užaugę atgautų tautai istorinę sostinę.\n\nTarpukario Lietuva pagimdė naujus tautos herojus. 1933 m. Steponas Darius ir Stasys Girėnas sumanė išgarsinti Lietuvą perskrisdami Atlantą. Vandenyną įveikė, tačiau Lietuvos nepasiekė. Idealistinis pasiryžimas ir tragiška žūtis juos pavertė herojais ir jų atvaizdai atsidūrė ant sąsiuvinių viršelių. Daugeliui tarpukario jaunuolių jie buvo patys svarbiausi herojai, pastūmėję į šoną net Vytautą Didįjį, nes tuomet retas jaunuolis nesvajojo tapti lakūnu. 1935 m. įveikti Atlantą pavyko ir Feliksui Vaitkui. Jo atvaizdas po šio skrydžio taip pat atsidūrė ant sąsiuvinių viršelių. Tarpukario Lietuvoje herojus neprivalėjo iškeliauti į amžinybę, kad jo portretas atsidurtų ant viršelių, todėl moksleiviai rašė į sąsiuvinius su gyvų garsių amžininkų – rašytojo bei filosofo Vydūno ir pedagogo bei rašytojo Prano Mašioto atvaizdais. Jei katalikiška šv. Kazimiero draugija spausdindama mokyklinius sąsiuvinius, pasinaudojo proga atvaizdu ant jų priminti apie šios draugijos įkūrėją kunigą Aleksandrą Dambrauską-Jakštą, tai tautininkų „Vairo“ bendrovės spausdinami sąsiuviniai priminė, kad šalies prezidentas Antanas Smetona taip pat tautininkas. Tikriausiai šalies prezidento aplinkos žmonės, norėdami sustiprinti jo simbolinį kapitalą, pasirūpino, kad greta A. Smetonos ant mokyklinių sąsiuvinių atsirastų J. Basanavičius ir Vytautas Didysis, tokiu būdu pabrėžiant, kad A. Smetona garbingai tarnauja tautai, tęsdamas šių herojų darbus.\n\n1940 m. Lietuvą užgriuvusi sovietinė okupacija netruko atsispindėti mokyklinių sąsiuvinių viršeliuose – įprastus moksleiviams lietuviškus herojus pakeitė Lenino, Stalino, sovietinio režimo garbstomo rašytojo Maksimo Gorkio bei kitų sovietinių „vadų“ ir sovietiniai valdžiai parankių kultūrinių herojų portretai. 1941 m. prasidėjus Sovietų Sąjungos ir Vokietijos karui, sovietinius okupantus Lietuvoje pakeitė nacistiniai. Mokyklinių sąsiuvinių viršeliai vėl turėjo pasikeisti, bet tuo metu spaustuvių sandėliuose jau gulėjo stirtos sąsiuvinių su Stalino ir Lenino portretais. Spaustuvės nusprendė šių sąsiuvinių į makulatūrą neatiduoti ir ant viršelių ėmė klijuoti naujus paveikslėlius: Lenino ir Stalino portretus uždengė Vaižganto, Gedimino pilies, V. Kudirkos, Trakų pilies paveikslai.\n\nAntrojo pasaulinio karo baigtis Lietuvai grąžino sovietinę okupaciją ir Leniną ant mokyklinių sąsiuvinių viršelių. Daugiau nei keturis dešimtmečius sąsiuvinių viršeliai buvo paversti sovietinės propagandos įrankiu, nes ant jų galėjo būti tik sovietinio režimo pripažįstamų herojų atvaizdai. Tarp šių herojų buvo lietuvių rašytojai Salomėja Nėris ir Petras Cvirka, kurie buvo įrodę savo ištikimybę sovietiniam okupantui. Moksleiviai rašė į sąsiuvinius, ant kurių viršelio buvo „pirmuoju Lietuvos proletariniu darbo žmonių poetu“ įvardinto Juliaus Janonio portetas, paaiškinant, kad šis dar keturklasės mokyklos suole pradėjo marksizmo studijas. Ant sąsiuvinių viršelių spausdinami Sovietų Sąjungos didvyrių Marijos Melnikaitės ir Alfonso Čeponio atvaizdai buvo valdžios raginimu jaunimui sekti šių sovietinių herojų pavyzdžiu. Sovietinis režimas kiekviename žingsnyje įrodinėjo sovietinio gyvenimo privalumus ir diegė mintį, kad sovietinė, o tiksliau rusų kultūra ir mokslas yra visos planetos priešakyje. Todėl ant sąsiuvinių viršelių mokiniai regėjo ne vienos iškiliausių renesanso asmenybių Leonardo da Vinči, bet XVIII a. gyvenusio rusų mokslininko Michailo Lomonosovo portretą.\n\n1988 m. sovietinės imperijos monolitas ėmė sparčiai irti. Lietuvių tauta pradėjo atkūrinėti savo valstybingumą. 1988 m. spalį dar sovietinės Lietuvos parlamentas sugrąžino senąjį šalies himną – V. Kudirkos Tautišką giesmę. Netrukus pasirodė nauji mokykliniai sąsiuviniai, kurių priekyje buvo „lietuvių tautos žadintoju“ įvardinto V. Kudirkos portretas, o kitoje pusėje naujasis dar sovietinės Lietuvos himnas. Tuo metu ant sąsiuvinių viršelių ėmė grįžti atvaizdai asmenybių, kurių pasirodymo anksčiau sovietinė valdžia vengė – V. Kudirka, Vydūnas, Maironis. Vaizdai ant viršelių tarsi pranašavo, kad netrukus bus žengtas lemtingas žingsnis ir 1990 m. kovo 11-ąją bus paskelbta apie nepriklausomos Lietuvos valstybės atkūrimą.\n\nChronologine seka peržvelgę XX amžiuje ant lietuvių moksleivių sąsiuvinių viršelių pasirodžiusius vaizdus, išvysime šio šimtmečio mūsų šalies istoriją. Jei ne Petro Kaminsko sumanymas išleisti šią knygą, tikriausiai nebūčiau pagalvojęs, kad į krūvą surinkti mokyklinių sąsiuvinių viršeliai gali virsti originaliu pasakojimu apie XX šimtmetį.",
    "Europoje dujos pinga, bet ar pigs Lietuvoje?": "Europoje dujų saugyklos pildosi, o dujų kaina mažėja. Aiškinamasi, kaip bus dėl dujų kainos Lietuvoje ir ar pingančios dujos galėtų atpiginti elektros energiją. Apie tai – LNK pokalbis su Lietuvos energetikos agentūros direktoriaus pavaduotoja Agne Bogočiute.\n\n– Ar dujų pigimas Europos rinkoje yra naudingas ir mums Lietuvoje?\n\n– Taip. Matome, kad per praėjusią savaitę dujos pigo apie 9 proc. Reikėtų žengti žingsnį atgal ir pasakyti, kad, kol vyksta karas Ukrainoje, kol vyksta Rusijos energetinis šantažas visoje Europoje, stabilumo šiuo atveju būtų per drąsu tikėtis. Buvo baiminamasi, kad dėl paskelbtos mobilizacijos dujų kaina šoktelės, bet matoma, kad tik tą dieną. Kitą dieną jau nusileido. Kainų žemėjimą lemia ir tai, kad Europos dujų saugyklos užsipildžiusios beveik 87 proc.\n\n– Tačiau Inčukalnis užpildytas tik kiek daugiau nei pusę.\n\n– Taip. Tačiau Lietuva savo kiekį pasidėjusi ir gali būti rami. Lietuva jau seniai diversifikavusi savo ūkį. Mes turime pasidėję Inčukalnyje, yra užsakyti laivai SGD terminale, jis veikia beveik 90 proc. pajėgumu. Skelbiama, kad rugsėjo 27 d. pradės veikti „Baltic Pipe“ jungtis, t.y. iš Norvegijos į Lenkiją. Tai padidins mūsų regiono saugumą.\n\n– Ar įmanoma stabilesnė mažesnė dujų kainos riba?\n\n– Tikrai būtų per drąsu prognozuoti stabilizaciją neramiu laikotarpiu. Šiuo metu jos tikrai mažėja. „Goldman Sachs“ prognozuoja, kad spalį ar lapkritį turėtų pasiekti apie 100 eurų ribą, bet tai tik prognozės.\n\nVisas reportažas – LNK vaizdo įraše:\n\n– Ar nebus, kad užsipirksime SGD brangesnių dujų ir, kai jos atpigs Europoje, pirma turėsime išnaudoti brangesnes?\n\n– Esant tokiai situacijai visa rinka vengia ilgalaikių sandorių. Natūralu, kad bendras mažėjimas lemia ir iš kur perka Lietuva. Jei kainos mažės, mokėsime irgi mažiau.\n\n– Ar dėl mažėjančios dujų kainos galime pamatyti mažėjančius rodiklius elektros biržoje?\n\n– Pastarąją savaitę matome, kad elektros kaina mažėjo 23 proc., palyginti su praeita savaite. Mažėjimą lemia ne tik dujų kaina, tačiau ir dėl oro sąlygų didėja hidroenergijos gamyba, turime daugiau atsinaujinančių išteklių. Pirmąją rugsėjo savaitę, palyginti su rugpjūčiu, mažėjo 40 proc.\n\n– Kodėl estai moka perpus mažiau nei mes?\n\n– Pagrindinės priežastys dvi. Estai turi daugiau generacijos, turi skalūninių dujų. Techninė priežastis – pas juos iš Skandinavijos atiteka pigesnė elektra.\n\n– Kodėl negalime padidinti pajėgumų su Lenkijos jungtimi?\n\n– Tai kiek kitokia situacija. Elektra teka į abi puses. Teka ne tiek į Lenkiją, o Vokietiją, Čekiją, Slovakiją, ir atvirkščiai.",
    "Nausėda: Lietuva užsienio IT kompanijoms siūlo puikią investicinę aplinką ir gausų talentų ratą": "Lietuvos prezidentas Gitanas Nausėda tęsia vizitą Niujorke. Ketvirtadienį Prezidentas susitiko su JAV technologijų bendrovės „Palantir Technologies“ vadovu Alexanderiu C. Karpu, rašoma prezidentūros pranešime.\n\nSusitikime buvo aptartos verslo plėtros Lietuvoje perspektyvos ir įmonės planai.\n\nPrezidentas susitikime su JAV programinės įrangos bendrove pasveikino sprendimą šių metų pradžioje įsteigti biurą Lietuvoje.\n\n„Lietuva užsienio įmonėms gali pasiūlyti puikią investicinę aplinką ir gausų informacinių technologijų talentų ratą. Mūsų ekonomika sparčiai auga, greitai integruoja naujoves ir juda tvarumo linkme. Savo ekonomikos atsparumą krizėms pademonstravome per COVID-19 pandemiją“, – teigė prezidentas.\n\nŠalies vadovas pabrėžė, kad Lietuvos informacinių technologijų ekosistema sparčiai auga ir plečiasi: išvystyta infrastruktūra, daugėja verslo ir universitetų bendrų projektų, gausėja talentų gretos, dirbtinio intelekto bendruomenė, todėl Lietuva yra itin palanki kryptis IT verslo plėtrai.",
    "Lietuva spręs, ar įsileisti nuo mobilizacijos bėgančius rusus individualiai": "Lietuvos sienos riboženklis Rusnėje ties pasieniu su Kaliningrado sritimi. Juditos Grigelytės (VŽ) nuotr.\n\nRygai pareiškus, kad ši neišduos humanitarinių vizų mobilizacijos vengiantiems rusams, Lietuva sako, jog kiekvieną prašymą vertins individualiai.\n\nUžsienio reikalų ministerija (URM) komentare BNS trečiadienį pabrėžė, kad Vilnius „neturi tikslo ir pajėgumų išduoti vizas humanitariniais pagrindais visiems prašantiems Rusijos piliečiams“.\n\n„Tam reikalingi ir su nacionalinio saugumo klausimais susiję patikrinimai. Besikreipiančių Rusijos piliečių prašymai toliau bus vertinami įprasta tvarka, atsižvelgiant į visas aplinkybes ir individualiai, siekiant išvengti grėsmių Lietuvos nacionaliniam saugumui ir išlaikyti atviras duris persekiojamiems pilietinės visuomenės bei opozicijos atstovams“, – nurodo URM.\n\nMinisterija taip pat teigia, kad Lietuva toliau konsultuosis su regioniniais partneriais ir Europos Sąjungos (ES) lygiu dėl reagavimo būdų.\n\nNemokami naujienlaiškiai į savo el. pašto dėžutę: Verslo valdymas\n\nRinkodara\n\nFinansai ir apskaita\n\nRinkos\n\nMano verslas\n\nPrekyba\n\nStatyba ir NT\n\nPramonė\n\nTransportas\n\nTechnologijos\n\nLaisvalaikis\n\nMano pinigai\n\nSvarbiausios dienos naujienos trumpai: Verslo naujienos\n\nVŽ Premium naujienos\n\n\n\nBeveik aštuonis mėnesius tęsiantis Kremliaus karui Ukrainoje, Rusijos prezidentas Vladimiras Putinas trečiadienį paskelbė apie dalinę mobilizaciją šalyje.\n\nPasak jo, Vakarai neva „bando padalyti ir sunaikinti Rusiją“, o Kyjivas planuoja perkelti karo veiksmus į Rusijos teritoriją.\n\nReaguodamas į tokius pareiškimus, Latvijos užsienio reikalų ministras Edgaras Rinkevičius „Twitter“ paskyroje pareiškė, kad mobilizacijos vengiantiems rusams Ryga neišduos humanitarinių vizų.\n\n„Saugumo sumetimais Latvija neišduos humanitarinių ar kitų rūšių vizų Rusijos piliečiams, vengiantiems mobilizacijos, ir nepakeis nuo rugsėjo 19 dienos įvestų sienos kirtimo apribojimų Rusijos piliečiams, turintiems Šengeno vizas“, – rašė jis.\n\nLatvijos diplomatijos vadovas taip pat teigė, kad jo šalis konsultuosis su sąjungininkais ir partneriais dėl bendrų veiksmų, susijusių su Rusijos pradėta mobilizacija.\n\nPirmadienį Lietuva, Latvija, Estija ir Lenkija pradėjo taikyti griežtesnę Rusijos piliečių kontrolę, per ES išorinę sieną įleisdamos tik tam tikrus kriterijus atitinkančius rusus: diplomatus, disidentus, pervežimo bendrovių darbuotojus, ES piliečių šeimų narius, Šengeno zonos valstybių leidimus gyventi ar ilgalaikes nacionalines vizas turinčius, tranzitu per Lietuvą traukiniais į Kaliningrado sritį ir iš jos vykstančius rusus.\n\nNaujienų agentūros BNS informaciją atgaminti visuomenės informavimo priemonėse bei interneto tinklalapiuose be raštiško UAB \"BNS\" sutikimo draudžiama.\n\nLietuvos sienos riboženklis Rusnėje ties pasieniu su Kaliningrado sritimi. Juditos Grigelytės (VŽ) nuotr.",
    "Labas rytas, Lietuva II d. Kokie veiksniai skatina impulsyvų pirkimą?": "Gyvenu taupiau: impulsyvus pirkimas. Brangstant prekėms ir paslaugoms daugelis šalies gyventojų suka galvas, kaip susiveržti diržus ir susimažinti nebūtinąsias išlaidas. Tačiau aplink tiek daug pagundų, kad atsispirti impulsyviam norui kažką įsigyti reikia nemažai valios pastangų. Apie impulsyvų pirkimą pasakoja LRT.LT mokslo ir IT redaktorė Patricija Kilminavičienė.\n\nInterjere – betonas ir detalių žaismas. Net ir sukurtame interjere turi užtekti erdvės patiems gyventojams namų kurti istoriją, įsitikinusi architektė Jurgita Ambraškaitė. Duris praversime į jos projektuotą būstą, kuriame apstu erdvės ir praktiškų sprendimų, tačiau saikingai – dekoro. O įkvėpimo šaltiniu tapo namo statytojų paliktos raštuotos betono sienos.\n\n\n\nPasaulio sportinės karpių žūklės čempionatas. Vengrijoje vyksta Pasaulio sportinės žūklės čempionatas, kuriame dalyvauja ir Lietuvos atstovai. Įspūdžiais dalijasi Lietuvos rinktinės kapitonas Remigijus Pupelis ir Lietuvos rinktinės atstovas Mindaugas Plukys.\n\nVed. Ignas Krupavičius.",
    "Kaip Lietuva gyveno praėjusią savaitę: nuo Visagino iki pajūrio": "Melnragė\n\nŠalia Odesos vardu pavadinto neseniai įrengto pasivaikščiojimų tako Melnragėje jau stovi ukrainiečių padovanotas stilizuotas inkaras. Ant akmens pritvirtintas širdies pavidalo inkaras pastatytas Odesos gimtadienio, kuris švenčiamas rugsėjo 2-ąją, išvakarėse.\n\n120 kilogramų sverianti ukrainiečių dovana – dviejų metrų aukščio bronzinis inkaras – atkeliavo liepą. Taip ukrainiečiai atsidėkojo klaipėdiečiams už palaikymą ir paramą karo metu.\n\nNeringa\n\nNuo penktadienio sumažėjo vietinės rinkliavos už įvažiavimą į Neringą mokesčiai. Vasarą už lengvąjį automobilį reikėjo mokėti 30 eurų, dabar – 10 eurų. Kaina už kemperį sumažėjo trečdaliu – nuo 30 iki 20 eurų. Didesni įvažiavimo mokesčiai galiojo nuo birželio pirmosios.\n\nNuo lapkričio pirmosios mokesčiai dar labiau sumažės – už lengvąjį automobilį teks mokėti tik penkis eurus. Nemokamai į Kuršių neriją bus galima įvažiuoti lapkričio 1 ir 2 dienomis, Pasaulinę turizmo dieną bei Stintapūkio šventę.\n\nAlytus\n\nApskrities vaiko teisių apsaugos skyriaus pastatas, esantis Gardino gatvėje, pakeitė savo išvaizdą, kai šiomis dienomis darbą baigė gatvės menininkas K.Petrulis, žinomas kaip Trexus.\n\nAlytiškiai teigia, kad pastatas iki tol buvo tvarkingas, bet neįdomus, todėl pokyčiai džiugina. Menininko sukurtas piešinys simbolizuoja šviesios vaikystės idėją, ragina išgirsti vaiko balsą.\n\nŽalioji giria\n\n86 metų panevėžietė, antradienį popiet išvykusi uogauti į Panevėžio rajone esančią Žaliąją girią, pasiklydo ir pradingo. Sėdusi į autobusą garbaus amžiaus panevėžietė išlipo kelio Panevėžys–Vabalninkas 9-ajame kilometre.\n\nUogautojai negrįžus artimieji puolė skambinti telefonu. Atsiliepusi moteris pasiguodė, kad pasiklydo. Artimieji kreipėsi pagalbos į policiją, buvo pradėta paieška. Į mišką buvo pasiųsti policininkų ekipažai, kinologas su šunimi. Pareigūnai telefonu palaikė ryšį su pradingėle, bet vėliau jis nutrūko.\n\nVakar popietę moteris miške buvo rasta. Ji buvo gyva, tiktai nusilpusi.\n\nMarijampolė\n\nDramos teatras, švenčiantis 80-mečio jubiliejų, žiūrovus pakvietė į festivalį „Įžiebta rampa“. Vakaras buvo skirtas pirmajai premjerai, įvykusiai 1942 m. rugsėjo 12 d. Anuomet žiūrovai išvydo P.Vaičiūno dramą „Sudrumstoji ramybė“.\n\nŽiūrovams buvo pademonstruotas dokumentinis filmas „Gyvieji teatro puslapiai“, kuriame prisiminimais dalijosi buvę šio teatro aktoriai E.Žebertavičiūtė, D.Kazragytė, S.Sipaitis, D.Auželis, režisierius V.Pauliukaitis ir kiti.\n\nRokiškis\n\nMiesto pakraštyje, Obelių plento ir Panevėžio gatvės sankryžoje, susidūrė dvi lengvosios mašinos. Automobiliu „Toyota“ važiavęs 57 metų vairuotojas suko ir nepraleido tiesiai važiuojančio automobilio „Chrysler“, kurį vairavo 33 metų vyras.\n\n„Chrysler“ priekiu rėžėsi į „Toyota“ šoną. Medikai apžiūrėjo vairuotojus, bet nė vieno neprireikė guldyti į ligoninę.\n\nMarijampolė\n\nKvietiškio dvarvietės parke, šalia kolegijos ir valstybės saugomo Sukilėlių ąžuolo, kultūros klubo „Aistuva“ iniciatyva buvo pastatytas paminklas (skulpt. R.Kupčikas), įamžinantis Sūduvos 600 metų jubiliejų bei 1831 m. sukilimo įvykius.\n\nIstorikų teigimu, šioje vietoje buvo palaidoti žuvę sukilėliai. 1831-ųjų balandį Kvietiškio dvaro laukuose beveik 4 tūkst. Užnemunės sukilėlių susikovė su Rusijos imperijos kariuomene. Prie žuvusiųjų kapo pastatytas kryžius anuomet buvo ne kartą nugriautas, spėjama, dvarininko nurodymu, todėl toje vietoje buvo pasodintas ąžuolas, išlikęs iki mūsų dienų.\n\nGargždai\n\nAtnaujintas parkas Minijos slėnyje tampa dar patrauklesnis – čia baigiami tiesti takai, įrengiamas apšvietimas, netrukus žmonių lauks poilsio ir sporto aikštelės. Prieš keletą metų nusprendus tvarkyti parką buvo iškirsti beverčiai krūmai, pavojų keliantys seni medžiai.\n\nĮ Minijos upės pakrantę atvežta smėlio, pastatyti suolai-gultai. Parke baigiami tiesti Šeimos ir Istorijos takai su asfalto danga. Dabar svarbiausia – sutvarkyti pagrindinius laiptus.\n\nJurbarkas\n\nSavivaldybės bei bendrovės „Jurbarko komunalininkas“ atstovai, įvertinę vis blogėjančią senosiose kapinėse stovinčios šimtametės koplyčios būklę, nusprendė pastatą gelbėti. Per kiaurą stogą į koplyčią lyja ir sninga, prikrinta lapų, senovinį pastatą gadina sužėlę vijokliai.\n\nXIX a. koplyčia nėra įtraukta į Nekilnojamųjų kultūros vertybių registrą. Sovietmečiu istorinis statinys buvo suniokotas. Maždaug prieš penkis dešimtmečius buvo užmūrytos visos langų ir durų angos. Savivaldybė iki šiol nežino, kas yra šios koplyčios savininkai. Jeigu jie neatsiras, statinys gali būti paskelbtas bešeimininkiu.\n\nTikimasi, kad kas nors suteiks informacijos apie šią koplyčią bei į jos sieną įmūrytas paminklines lentas su šiose kapinėse palaidotų kilmingų jurbarkiškių pavardėmis.\n\nRokiškis\n\nMiesto pakraštyje, Obelių plento ir Panevėžio gatvės sankryžoje, susidūrė dvi lengvosios mašinos. Automobiliu „Toyota“ važiavęs 57 metų vairuotojas suko ir nepraleido tiesiai važiuojančio automobilio „Chrysler“, kurį vairavo 33 metų vyras.\n\n„Chrysler“ priekiu rėžėsi į „Toyotos“ šoną. Medikai apžiūrėjo vairuotojus, tačiau nė vieno neprireikė guldyti į ligoninę.\n\nPanevėžys\n\nNetoli autobusų stoties kioske prekiaujantis 24 metų vyras vidury baltos dienos patyrė pirkėjo akibrokštą. Kaip vėliau tyrėjams teigė prekeivis, atėjęs nepažįstamas vyras norėjo nusipirkti cigarečių. Pardavėjas pasitikslinęs, kokio pavadinimo rūkalų jis nori.\n\nAkivaizdu, kad toks klausimas pirkėją supykdė. Staiga iš kišenės išsitraukęs kažkokį plastikinį daiktą vyras jį metė į pardavėją. Nuo smūgio prekeivis neišsisuko, bet nebuvo sužeistas. Tada rūkalius pakėlė numestą daiktą ir nuėjo šalin.\n\nPanevėžys\n\nSavanorių aikštėje pareigūnų dėmesį patraukė 18 metų jaunuolis. Iškratę jį patruliai kuprinėje aptiko marihuanos, gaunamos iš kanapių.\n\nPo geros valandos toje pat vietoje buvo sustabdytas 21 metų jaunuolis. Jis kuprinėje turėjo maišelį su baltais milteliais. Laisvės aikštės prieigose patruliai pastebėjo vieno daugiabučio namo kieme stovinčius tris 27 metų, 30 metų ir 32 metų vyrus. Trijulė taip pat turėjo baltų miltelių.\n\nPanevėžys\n\nNetoli S.Kerbedžio gatvės daugiabučio namo kieme moteris rado apvogtą automobilį „Škoda“. Į vidų patekti nusikaltėliams buvo juokų darbas – mašinos durų spyna buvo sugedusi, todėl šeimininkai jų nerakindavo.\n\nBe to, jie viduje buvo palikę ne tik 80 eurų, bet ir moteriai priklausančio kito automobilio BMW raktus. Radę raktus vagys turėjo iš džiaugsmo trinti rankas – jiems beliko tik patikrinti, kuriai aikštelėje stovinčiai mašinai jie tinka. Tuomet sėdę į svetimą BMW vagys išvažiavo. Patirtą nuostolį nukentėjėliai įvertino 4,2 tūkst. eurų.\n\nBalsiai\n\nŠilalės rajone esančiame kaime Vita ir Edgaras Laurinavičiai įrengė moliūgų savitarnos parduotuvę, nes, užderėjus gausiam moliūgų derliui, šeima suprato, kad pati visų šių gėrybių neįveiks. Tai, kas šiuo metu matoma nuotraukose, moters teigimu, tik derliaus pradžia – begalė moliūgų dar guli laukuose.\n\n„Didžiausias moliūgas pernai svėrė apie 60 kg. Šįmet tokių nėra, jie mažesni, tik labiau prinokę, ryškesnės spalvos. Pernai moliūgų galiausiai net pritrūkome. Daug dovanojome, vežėme į mokyklas vaikams puošti prieš Heloviną. Kiek turėjome, tiek pardavėme arba išdalijome“, – sakė V.Laurinavičienė.",
    "Nausėda Niujorke susitiko su Bidenu: „ir jūs – Lietuva – mums esate labai reikalingi“": "Prezidentas Gitanas Nausėda, vizito JAV metu, Niujorke susitiko su JAV prezidentu Joe Bidenu, teigiama šalies vadovo feisbuko paskyroje.\n\nG. Nausėda teigia padėkojęs JAV prezidentui „už griežtą ir tvirtą JAV politiką agresorės Rusijos atžvilgiu“.\n\n„Paraginau ją tęsti, ypač dabar, kuomet Rusija žengė desperatišką žingsnį ir paskelbė savo „dalinę mobilizaciją“. Dėl Ukrainos mūsų požiūriai identiški: reikia daryti viską, kad ji laimėtų šį karą“, – rašoma feisbuko įraše.\n\nPasak G. Nausėdos, prezidentas J. Bidenas taip pat pabrėžė Lietuvos svarbą – „žinokite, kad ir jūs – Lietuva – mums esate labai reikalingi.“\n\nRugsėjo 20–22 dienomis prezidentas Gitanas Nausėda dalyvavo Jungtinių Tautų (JT) 77-oje Generalinėje Asamblėjoje Jungtinėse Amerikos Valstijose (JAV). Trijų dienų vizito metu šalies vadovas ne tik susitiko su kitų JT šalių lyderiais, tačiau ir JAV verslo atstovais, lietuvių bendruomene.\n\nAštuonis mėnesius tęsiantis Kremliaus pradėtam karui Ukrainoje, Rusija šią savaitę paskelbę apie dalinę mobilizaciją.\n\nReaguodama į šį žingsnį, Lietuva pakėlė kariuomenės greitojo reagavimo pajėgų budrumo lygį, kitą savaitę dėl to šaukiama Valstybės gynimo taryba.",
    "Arestovyčius: netiesa, kad Lietuva ilgai nepasipriešintų rusams – galėtumėte su jais kautis metų metus": "Vis dar yra nuomonių, kad Rusijos invazijos atveju Lietuva negalėtų pasipriešinti okupantui. Iš tiesų, Lietuva su rusais galėtų kovoti metų metus – svarbiausia atsilaikyti pirmas 72 valandas. Taip teigė Lietuvoje viešėjęs Ukrainos prezidento biuro vadovo patarėjas Oleksijus Arestovičius „Patrulio bazės“ tinklalaidėje.\n\nKviečiame skaityti išskirtinį pokalbį su O. Arestovičiumi – apie lyderystę, karybą bei išmoktas pamokas Ukrainoje, kurias galima pritaikyti ir Lietuvai.\n\n- Jūs esate vienas iš įtakingiausių XXI a. lyderių viešojoje erdvėje. Kaip jūs bendraujate su savo kolegomis, koks jūsų receptas?\n\n- Lyderis turi rodyti garbingo elgesio pavyzdį, taip pat pavyzdį, kaip spręsti atsiradusias problemas. Jei kalbame apie karinę lyderystę, jaunesnieji vadai turi būti ir formalūs, ir neformalūs lyderiai. Jeigu tai veikia kaip gerai suderinta mašina, kariuomenė veiks efektyviau. To nebus, jei jaunesnysis vadas bus tik formalus, o ne realus lyderis. Mūsų karas su rusais tai demonstruoja. Geriausius rezultatus pasiekia tie daliniai, kuriems vadovauja formalaus ir neformalaus lyderio kombinacija. Turi būti pavyzdys ir turi vesti savo žmones. Vadas nebūtinai turi būti priešakinėse linijose, nes mūšyje kartais reikia, kad jis būtų gale, kartais kuriame nors flange, bet jis visuomet turi rodyti pavyzdį. Jei kareiviai bijo, nesupranta, ką reikia daryti, vadas turi jiems parodyti. Didelę lyderystės dalį sudaro išmoktos pamokos. Jei vadas yra garbingas, geba sutelkti savo žmones ir garbingai kalba apie bendras klaidas, bei savo klaidas, jis auga kaip lyderis.\n\n- Ką galėtumėte rekomenduoti mūsų Lietuvos karo akademijos kariūnams?\n\n- Profesionalą apibūdina jo specializacija ir jo paties asmenybė. Kaip specialistas, jis turi išmanyti visus kariškiui būtinus dalykus: ginkluotę, įrangą, taktiką, t.y. profesinius dalykus. Kitas dalykas – koks tu esi kaip asmuo. Jeigu esi garbingas žmogus, jei galvoji apie savo Tėvynę, pareigą, parodai tas vertybes, dėl kurių kovojama, ir esi protingas, valingas bei turi humoro jausmą, tiek vyriškame, tiek moteriškame kolektyve būsi neformaliu lyderiu. Žmonės eina paskui tą asmenį, kuris nebijo ir kuris kiekvieną akimirką žino, ką reikia daryti. Lyderis nebūtinai tas, kuris yra stipriausias, lyderiu tampa tas, kuris gali pateikti geriausią sprendimą konkrečiai situacijai. Jeigu jis tai padaro vieną, kitą kartą – jis tampa neformaliu lyderiu. Bet tam turi būti vertybiškas, drąsus ir sąžiningas žmogus. Turi parodyti elgesio pavyzdį, kai situacija blogėja. Kai viskas blogėja, turi vis plačiau šypsotis. Aš taip dariau, kai prasidėjo šis karas. Atėjau į Prezidentūrą ir supratau, kad situacija visiškai katastrofinė. Maždaug 40000 rusų puolė Kyjivą, o mes turėjome tik vieną miestą gynusią brigadą. Kaip kariškis supratau, kad mano karjerai ateina galas, ji baigsis po kelių valandų, bet savo tautai, kitoms tautoms ir susirinkusiems žurnalistams turiu pranešti, kad viskas bus gerai – mes kaunamės ir laimėsim.\n\nLietuvos kariai baigė NATO šalių ir partnerių pratybas Slovėnijoje / Vyr. srž. sp. I. Budzeikaitės nuotr.\n\n- Ko Lietuva ir kitos Baltijos šalys strateginiu lygmeniu turėtų pasimokyti iš Ukrainos? Kokius namų darbus turėtume daryti dabar?\n\n- Keturi dalykai: reguliari kariuomenė turi išnaudoti natūralias kliūtis, tokias kaip upės, teritorinė gynyba turi sutrikdyti priešo tiekimo grandines, žmonės turi teikti humanitarinę pagalbą ir padėti vyriausybei, o vyriausybė turi pasitikėti žmonėmis. Informaciniame kare pagrindinis priešo tikslas yra sugriauti pasitikėjimą tarp vyriausybės ir žmonių. Sėkmingai kariauti gali tik susivienijusi tauta. Jeigu tauta nesuvienyta, vyksta siaubingi dalykai. Ypač svarbios yra pirmos trys dienos – reikia atsilaikyti pirmas tris dienas, po to jau nebėra taip baisu ir nebe taip sudėtinga. Daug žmonių manė, kad mes pasiduosime per 72 valandas. Daug žmonių mano, kad, rusams užpuolus Lietuvą, jūs negalėsite pasipriešinti. Tai netiesa. Jūsų teritorijoje, su daugybe gamtinių kliūčių, galite kautis su rusais metų metus. Jie nieko negalės padaryti, nes netgi nedidelė upė šiame konflikte tapdavo neįveikiama kliūtimi. Pavyzdžiui, susprogdinus tiltą per ją, to rusams būna per daug. Jie nebegalėjo tęsti operacijų prie Kyjivo, Černihivo ir Sumų tik dėl tokių priežasčių. Mes susprogdinome tiltus, jie liko, ir mūsų artilerija, aviacija, partizanai, spec. pajėgos juos tiesiog naikino.\n\n- Kaip mes turėtume parengti savo visuomenės ir rezervus, kad jos galėtų sėkmingai pasipriešinti, jei tai bus reikalinga?\n\n- Reikia daug treniruotis, nes mokyti prasidėjus karui, kai vyksta mūšis, yra labai sudėtinga. Niekas iki galo netiki, kad karas gali prasidėti. Tik kariškiai gali taip mąstyti, o paprasti žmonės ne. Bet kai karas prasideda, žmonės supranta, kad klydo, o vyriausybė buvo teisi. Pas mus pasitikėjimas vyriausybe, tiek kariškių, tiek žmonių, stipriai išaugo per kelias sekundes. Ir tai yra pagrindinė sėkmingo pasipriešinimo, laimėjimo sąlyga. Žmonės niekuomet netikės jumis, jeigu sakysite, kad karas prasidės rytoj. Ukrainoje aštuonerius metus tęsiasi karas. Niekas mumis netikėjo, kai sakėme, kad po mėnesio ar dienos prasidės karas. Žmonės juokėsi ir galvojo, kad vyriausybė pakvaišo. Bet kai karas prasidėjo, jie pradėjo prisiminti mūsų žodžius, kad pavojus tikras. Ir pasitikėjimas vyriausybe išaugo 90 proc.\n\nOleksijus Arestovičius „Patrulio bazės“ tinklalaidėje / Tinklalaidės nuotr.\n\n- Kai kurios šalys galvojo, kad Rusija moka kautis. Ko mes nesuprantame apie Rusiją, jos mentalitetą?\n\n- Su Rusija kovojau pustrečių metų priešakinėse linijose. Be to, daugybę metų tarnavau kaip žvalgybos karininkas, tad suprantu, kas yra Rusija, kaip su ja kovoti. Jie iš tiesų yra kvaili. Jau pirmosiomis dienomis sakiau – nebijokite, rusų armija nėra stipri, ji tiesiog ilga. Mums tiesiog reikia ją sukapoti gabalais. Jie turi valią, bet neturi pilietinės valios. Rusų generolai ir karininkai gali pademonstruoti drąsą mūšio lauke, jie gali duoti ir vykdyti įsakymus iki mirties, tačiau jie neturi pilietinės drąsos. Pilietinė drąsa pasireiškia tuo, kad generolas ateina pas politiką ir sako, kad jūsų planas yra kvailas ir mes negaline laimėti šio karo. Jie meta mūšin į mirtį karius, bet negali pasakyti Putinui, kad reikia sustoti. Tai jų pagrindinė problema. Putinas bando valdyti pats, o jo planai, švelniai tariant, beprotiški. Jis duoda politines užduotis, kurias yra labai sunku paversti karinėmis užduotimis. Tai yra silpniausia Rusijos politikos vieta, nes, kaip autoritarinės valstybės, jos keliami politiniai uždaviniai virsta klaidingomis karinėmis užduotims. Tai didelė problema – kariškiai negali pasakyti savo politikams, kad neįmanoma įvykdyti to, ko norite. Jeigu jie būtų visas jėgas sutelkę tik rytuose, tai didelė tikimybė, kad mes būtume praradę rytų Ukrainą. Bet jie pradėjo puolimą devyniomis operacinėmis kryptimis. Kariniu požiūriu, tai pats kvailiausias dalykas, kokį galima įsivaizduoti. Bet jie taip padarė ir daro toliau. Jie bando lygiagrečiai kovoti ir Chersone, Charkive, Donecko regione. Tai kvaila, bet jie bando tai daryti. O mes tai išnaudojame.\n\n- Kaip mums reikėtų stiprinti Lietuvos kariuomenę, kokie ginklai ir daliniai, jūsų manymu, yra patys efektyviausi? Kur investuoti?\n\n- Reikia priešlėktuvinių ginklų kaip „Stinger“, prieštankinių ginklų kaip „Javelin“, granatsvaidžių, snaiperinių ginklų ir minų. Tai patys naudingiausi ginklai pėstininkų mūšiuose. Tokiame kare, kaip su Rusija, jie karius suskirsto bataliono taktinės grupėmis, kurios apginkluotos sunkiąja šarvuota technika, tankais ir šarvuočiais. Jeigu pažeidi tankus ar šarvuočius, jie tampa silpni ir atsitraukia. Jie nebesikauna. Pati naudingiausia yra artilerija – Lietuvos kariuomenė neturi oro pajėgų, tad jūsų pagrindinis tikslas, kaip ir daugelyje posovietinių kariuomenių, turėtų būti vystyti artileriją, kuri gali šaudyti tikslaus pataikymo sviediniais kaip „Excalibur“. Taip pat –HIMARS. Tai ginklas, kuris iš tikrųjų keičia karo eigą.\n\nTarptautinės pratybos „Geležinis Vilkas 2022-I” / Lietuvos kariuomenės nuotr.\n\nTurite laimėti artilerijos kovą. Esminė sąlyga pagrindinėms pajėgoms judėti toliau yra laimėti artilerijos kovą. Tas, kas laimi šią kovą, gali manevruoti, eiti į puolimą, stiprinti gynybą. Jeigu pralaimi, tu nieko negali. Manau, jums reikia savaeigių haubicų, ratuotų, o ne vikšrinių artilerijos sistemų. Geriausios yra tokios kaip prancūzų CAESAR ar švedų „Archer“. Jie atvyksta į šaudymo vietą, per dvi minutes iššauna 10 sviedinių ir dingsta. Rusai su tuo negali susitvarkyti visiškai. Taip pat reikalingi antiartileriniai radarai, kaip AN/TPQ. Tai irgi labai naudingi daiktai.\n\n- Ukraina puikiai tvarkosi informacinio karo lauke. Kaip jums pavyksta išlaikyti Vakarų pasaulio dėmesį?\n\n- Pirmas dalykas, kurį mes padarėme, tai įsakėme mūsų karinėms pajėgoms rinkti visas nuotraukas ir vaizdo įrašus su nukautais rusais ir susproginta karine technika, karo belaisviais. Visa tai surinkome ir vakare išsiuntinėjome korespondentams iš viso pasaulio, daugmaž 5000 korespondentų, be cenzūros. Kitą dieną jie ėmė suprasti, kad Rusiją galima nugalėti, ir kad Ukraina gali pasipriešinti. Tai padarė labai didelę įtaką. Po to sekė daugybė interviu, daugybė pokalbių, per pirmuosius tris mėnesius aš duodavau iki 20 interviu ir komentarų per dieną. Tai nepaprastai sunku, bet tai reikėjo padaryti. Reguliariai darydavome spaudos konferencijas žurnalistams. Kalbamės su žiniasklaida, kalbamės su žmonėmis. Kai mes rodome gerus ženklus, žmonės supranta, kad vyriausybė ir kariškiai nepasiduoda, jie nebėga, jie lieka kovoti už savo šalį. Tai tikrai didelis pavyzdys. Antrąją karo dieną, kai diversantai mėgino vykdyti išpuolį prieš prezidentą Zelenskį, o mūsų apsauga su jais kovojo, patalpose netgi dar tvyrojo parako kvapas, prezidentas su premjeru ir patarėjais M. Podoliaku, A. Jermaku išėjo į aikštę ir pasakė, kad mes esame čia. Ką tik buvo šaudoma, bet mes esame čia. O rusai skleidė visokias melagienas, kad Zelenskis pabėgo, kad visi jo patarėjai pabėgo. Aš pats jaučiau, kad būtina kas dvi valandas pranešinėti, kad mes visi čia, Bankovos gatvėje – mes nepasiduodame, nebėgame, kovojame toliau. Geras pavyzdys yra pagrindinis ginklas informaciniame kare.\n\nTarptautinės pratybos „Geležinis Vilkas 2022-I” / Lietuvos kariuomenės nuotr.\n\n- Ką dar galėtumėte pridėti iš lyderystės arba taktikos? Keletą išmoktų pamokų?\n\n- Gera ir stipri valia svarbiausia. Karas – kova tarp valių, ne tarp ginklų, netgi ne tarp protų, bet tarp valios. Pavojingiausiais momentais laimi tie asmenys ir daliniai, kurie turi daugiau valios laimėti. Taip šiuo metu vyksta Chersono kryptimi, ten labai sunkios kovos sąlygos. Rusai sutelkę apie 30 bataliono taktinių grupių, daug desantininkų, spec. dalinių, kaip „kadyrovcai“, o ten tik mūsų teritorinė gynyba ir mechanizuoti pėstininkai. Juos perlaužia savo valia, nes mes esame motyvuoti ir norime išlaisvinti savo šalį. Tiesioginiuose susidūrimuose pagrindinis įrankis yra jūsų valia, valia laimėti, kovoti. Situacija gali būti pati blogiausia, gali būti apsuptas, tavo kaimynai gali būti nukauti, bet privalai turėti valią kovoti. Tai – pergalės pagrindas.",
    "Žinios. Nuo pirmadienio į Lietuvą neįleisti 26 Rusijos piliečiai": "Nuo pirmadienio vidurnakčio iki aštuntos valandos šįryt į Lietuvą neįleisti 26 Rusijos piliečiai.\n\nRytinėje Luhansko srityje esantis Bilohorivkos miestas yra visiškai kontroliuojamas Ukrainos kariuomenės, pranešė šio regiono administracijos vadovas Serhijus Haidajus.\n\nVerslininkai sako, kad dėl valdžios sprendimo sustojo daugybės saulės elektrinių statyba, nors tokiu metu, kai iškastinio kuro kainos pašoko į rekordines aukštumas, reikėtų kaip tik skubinti investicijas į nuosavą atsinaujinančios energijos gamybą.\n\nŠvedijos konservatoriams – nuosaikiųjų partijai – parlamento pirmininkas patikėjo formuoti naują vyriausybę.\n\nBavarijos sostinėje Miunchene iki spalio trečiosios tęsis po dvejų metų pandemijos pertraukos grįžęs „Oktoberfestas“.\n\nVed. Justė Tamošaitienė.",
    "Lietuva pagal inovacijas – 19-ta tarp ES šalių": "Anot Ekonomikos ir inovacijų ministerijos, pagal inovacijų pažangą Lietuva pasiekė aukščiausią lygį nuo 2015 metų.\n\n„Nuo 2015 metų suminis inovacijų indeksas padidėjo beveik 20 punktų, pagal šį pokytį užimame ketvirtą vietą visoje ES. Kitaip sakant, Lietuva patenka tarp penkių ES valstybių, kurios per šį laikotarpį labiausiai pagerino savo inovacijų ekosistemos būklę“, – pranešime sakė ministrė Aušrinė Armonaitė.\n\nLietuvos suminis inovacijų indeksas šiemet pakilo iki 92 proc. ES vidurkio, 2015 metais ši reikšmė siekė 72,1 proc., o 2021 metais – 85,6 procento.\n\n2015–2022 metais Lietuvoje sparčiai pagerėjo rizikos kapitalo išlaidų (101,4 punkto), įmonių, diegiančių produkto inovacijas (59,4 punkto), proceso inovacijas (47,3 punkto), verslo mokslinių tyrimų ir eksperimentinės plėtros (MTEP) išlaidų (24 punktai) rodikliai.\n\nPer septynerius metus 62,5 punkto išaugo Lietuvos prekės ženklų paraiškų, 30,8 punkto – užimtumo inovatyviose bendrovėse, 26 punktais – inovacinių produktų pardavimo rodikliai.\n\nLietuvos verslo išlaidų inovacijoms rodiklio reikšmė šiemet siekė 171 proc. ES vidurkio, tarpusavyje bendradarbiaujančių inovatyvių įmonių rodiklio reikšmė – 126 proc. ES vidurkio. Įmonių, diegiančių produktų ir procesų inovacijas, rodiklio reikšmės Lietuvoje siekė atitinkamai 115 ir 112 proc. ES vidurkio.\n\nLietuva taip pat viršija ES vidurkį pagal tokius indikatorius kaip prekės ženklų aplikacijos (125 proc. ES vidurkio) ir užimtumas inovatyviose įmonėse (115 proc. ES vidurkio).\n\nAukščiausia pozicija tarp ES valstybių ES inovacijų švieslentės reitinge atiteko Švedijai, žemiausia – Rumunijai.",
    "„Baltarusija yra okupuota“: S. Aleksijevič ragina Lietuvą nedrausti atvykti baltarusiams": "",
    "Per praėjusią parą į Lietuvą neįleisti 109 asmenys, pasieniečiai iš viso jau apgręžė 15 tūkst. neteisėtų migrantų": "Nuo iš Baltarusijos besibraunančių neteisėtų migrantų apgręžimo politikos taikymo pradžios Lietuvos pasieniečiai jų į šalį neįleido jau 15 tūkst., praneša Valstybės sienos apsaugos tarnyba (VSAT).\n\nŠeštadienį VSAT užkirto kelią iš Baltarusijos neleistinose vietose patekti 109 atėjūnams. Praėjusią parą iš Baltarusijos į Latviją neteisėtai bandė įžengti 14 užsieniečių. Lenkijos pasieniečiai penktadienį apgręžė 44 neteisėtus migrantus.\n\nIš viso nuo praėjusių metų rugpjūčio 3 d., kai VSAT įgijo teisę apgręžti neleistinose vietose sieną šturmuojančius perėjūnus, jų iš Baltarusijos neįleista 15 082 (vidurnakčio iš šeštadienio į sekmadienį duomenys). Kai kurie iš tokių užsieniečių į Lietuvą bandė patekti ne vieną kartą. Nemažą dalį migrantų pasieniečiai atgrasė jiems nespėjus įžengti į Lietuvą.\n\n6976 perėjūnus profesionaliai migrantų krizės metu veikiantys bei visuomenės pasitikėjimą dėl to pelnę Lietuvos pasieniečiai apgręžė šiemet, 8106 – pernai.\n\nPasienis / P. Peleckio/BNS nuotr.\n\nIš viso su Baltarusija sieną turinčios Lietuva, Lenkija ir Latvija nuo Baltarusijos inspiruoto migrantų antplūdžio pradžios į ES neleido neteisėtai patekti 67 tūkst. migrantų. Lenkijos apgręžtų įsibrovėlių skaičius yra 44 579 (be šeštadienio statistikos), Latvijos – 7257.\n\nBaltarusijos tarnybos Lietuvą pastaruoju metu yra pasirinkusios pagrindiniu taikiniu eskaluodamos migrantų antplūdį ir siekdamos, kad kuo daugiau jų neteisėtai patektų į Lietuvą ir ES. Beje, toks tikslas yra panašus į kai kurių Lietuvoje „savanoriais“ pasivadinusių asmenų siekius „globoti“ neteisėtai sieną bandančius kirsti perėjūnus.\n\nLenkijos ir ypač Latvijos pasieniečiams dabar prireikia apgręžti gerokai mažesnius migrantų būrius nei Lietuvos VSAT. Pavyzdžiui, nuo rugpjūčio antros pusės kiekvieną savaitę į Lietuvą iš Baltarusijos neteisėtai bando patekti daugiau kaip po 600 migrantų, o į Lenkiją bei Latviją atitinkamai maždaug 3 ir 9 kartus mažiau.\n\nToks neteisėtos migracijos į Lietuvą suaktyvėjimas tiesiogiai susijęs su aktyviais Baltarusijos pareigūnų veiksmais. Jie net tik atgabena užsieniečius prie sienos ir nukreipia į kaimyninės šalies teritoriją, bet ir migrantams padeda niokoti Lietuvos pusėje nutiestą koncertiną ir pastatytą tvorą. Tam Baltarusijos pasieniečiai pastaruoju metu netgi apsirūpino naujais „ginklais“ – žirklėmis metalui kirpti.\n\nPasieniečiai / E. Blaževič/LRT nuotr.\n\nJie sienos pažeidėjus nesyk yra nukreipę ir ten, kur koncertina ir tvora neįrengtos dėl gamtinių sąlygų.\n\nNepaisant tokių Baltarusijos struktūrų pastangų, Lietuvos pasieniečiams pavyksta užkardyti bandymus tūkstančiams neteisėtų migrantų patekti į ES. Dažniausiai tai yra jauno amžiaus, fiziškai tvirti, geros sveikatos vyrai. Jie Lietuvą mato tik kaip tarpinę stotelę pakeliui į dėl ekonominių priežasčių norimas patekti Vakarų Europos valstybes, ypač Vokietiją.",
    "Labas rytas, Lietuva I d. Nerimaujama dėl Putino kalbos: žada aptarti tariamus referendumus okupuotose teritorijose": "Vorai ir jų audžiami tinklai. Nežinia, kada Lietuvoje pasirodys bobų vasara, tačiau ji neįsivaizduojama be laukuose vilnijančių voratinklių gijų. Kodėl atrodo, kad būtent rudenį jų yra daugiau – domėjosi LRT žurnalistė Arneta Matuzevičiūtė.\n\nRyto klausimas. 1937 metų rugsėjo 21 dieną buvo išleista Johno Tolkieno knyga „Hobitas“. Tai buvo rašytojui pasaulinę sėkmę atnešęs kūrinys, kurį jis pradėjo rašyti visai atsitiktinai. 1928 metų vasarą, taisydamas egzaminų darbus, jis ant popieriaus lapo užrašė pirmąjį knygos sakinį – „Oloje po žeme gyveno hobitas“. Ne vienus metus jis tęsė šią istoriją, kurią parašęs skaitė savo vaikams. Prireikė devynerių metų, kol rankraštis galiausiai virto knyga.\n\nDidžiausia karališkosios šeimos kolekcija Australijoje. Britų karališkoji šeima mėgstama ne tik Jungtinėje Karalystėje. Kitoje pasaulio pusėje, Australijoje, gyvenanti Jan namuose turi sukaupusi milžinišką su karaliene Elžbieta II bei jos artimaisiais susijusią kolekciją. Sakoma, didžiausią šalyje.\n\nRytas su knyga. LRT TELEVIZIJOS laidoje „Labas rytas, Lietuva“ knygas vaikams apžvelgia vaikų literatūros apžvalgininkė Inga Mitunevičiūtė.\n\nRugsėjis – smegenų aneurizmos sąmoningumo mėnuo. Apie tylią, bet itin pavojingą ligą pasakoja RVUL gydytojas, intervencinis radiologas Andrej Afanasjev ir RVUL intervencinės radiologijos skyriaus darbuotoja Jolanta Pieškuvienė.\n\nLaidos pabaigoje – Aistės Plaipaitės socialinių tinklų apžvalga.\n\nVed. Ignas Krupavičius.",
    "Laba diena, Lietuva. Politologė: jei krizės jokio ministro iš kėdės neišvertė, išjudinti gali savivaldos rinkimai": "Maskvos okupuotuose keturiuose Ukrainos regionuose – Luhanske, Donecke, Chersone ir Zaporižioje – šiandien vyksta pseudoreferendumai dėl prisijungimo prie Rusijos. Kyjivas ir jo sąjungininkai tokį žingsnį vertina kaip neteisėtą bandymą užgrobti žemes. Situaciją komentuoja VDU Teisės fakulteto dekanas Dainius Žalimas.\n\nŽydų genocido aukų atminimo minėjime dalyvavusi Šimonytė: ta pati neapykanta šiandien užklupo Ukrainą\n\nMinint Lietuvos žydų genocido aukų atminimo dieną ir Vilniaus geto likvidavimo 79-ąsias metines, šiandien Rūdninkų aikštėje – „Atminties kelio“ minėjimas ir eisena į Panerius. Kaip šios dienos reikšmę ir jos minėjimus pakeitė Rusijos pradėtas karas Ukrainoje?\n\nTęsiantis protestams Irane, valdžia bando užgniaužti pasipriešinimą blokuodama internetą\n\nIrane jau savaitę tęsiasi masiniai protestai po jaunos merginos mirties – ją praėjusią savaitę sulaikė dorovės policija, kad netinkamai dėvėjo galvos apdangalą. Įtariama, kad mirtis buvo smurtinė, nors valdžia tai neigia ir tikina, kad ji mirė sustojus širdžiai. Protestus Irane apžvelgia LRT užsienio naujienų redaktorė Indrė Urbaitė.\n\nGatvės menas keičia Jordanijos sostinę: siekiama atkreipti dėmesį į miesto problemas\n\n„Aš esu atsakinga“, – sako Dalal, kurianti gatvės meną Jordanijos sostinėje. Menininkė tapo Amano pastatų sienas, siekdama atkreipti dėmesį į miesto socialines ir ekonomines problemas. Meno kūriniai atskleidžia ne tik sunkumus bet ir miesto grožį.\n\nKarolis III paveldėjo „karūnos portfeliu“ vadinamą turtą, kurio vertė siekia 40 milijardų\n\nTapęs naujuoju Jungtinės Karalystės karaliumi, Karolis III įgavo didžiulę dalį turto, priklausančio karūnai. Apie tai – LRT žurnalistas Mindaugas Aušra.\n\nUrbonaitė: jeigu „valstiečiai“ neis į kompromisus, jie gali atsidurti paraštėse\n\nVyriausybės sudėties klausimą krizių akivaizdoje, artėjančius savivaldos rinkimus, Ramūno Karbauskio ir Sauliaus Skvernelio gilėjantį konfliktą, nesibaigiančią Seimo viešbučio tragikomediją ir kitas Lietuvos politines aktualijas aptaria politologė Rima Urbonaitė.\n\nPirmalaikių Italijos parlamento rinkimų prognozės: apklausų favoritai – kraštutiniai dešinieji\n\nPolitinę krizę išgyvenančioje Italijoje šį sekmadienį vyks parlamento rinkimai. Šiuo metu vyraujančias visuomenės nuomones bei galimas rinkimų prognozes aptaria LRT RADIJO bendradarbė Italijoje Daiva Lapėnaitė.\n\nNuo lapkričio įsigalios griežtesnis požiūris į visų formų smurtą darbe: liudininkų pareiškimai – tinkamas įrodymas\n\nLiko kiek daugiau nei mėnuo ir jau nuo lapkričio Darbo kodekse bus sugriežtintas požiūris į smurtą. Bet kokios formos smurtas ir priekabiavimas darbe taps draudžiamas. Kaip tai veiks ir kam turėtų ruošis tiek darbuotojai, tiek darbdaviai, pasakoja „Averus“ advokatų profesinės bendrijos teisininkė Diana Gečienė.\n\nŠiauliuose – festivalis „Pastatai kalba“: lankytojams atveriamos durys ten, kur įprastai patekti nepavyktų\n\nSavaitgalį Šiauliuose pristatomas projektas – festivalis „Pastatai kalba“. Panevėžyje ir Palangoje jau vykęs renginys šį kartą bandys prakalbinti Šiaulių architektūrą. Visuomenei atveriama keliolika pastatų, į dalį jų lankytojai įprastai nebūna įleidžiami. Daugiau istorijų apie Šiaulių statinius papasakos LRT reporterė Aina Mizgirdė.\n\nVed. Simona Vasiliauskaitė.",
    "Lietuva prašo EK pagalbos priimti galinčiam išaugti karo pabėgėlių iš Ukrainos srautui": "Ministrų kabinetas trečiadienį priėmė sprendimą prašyti civilinės saugos tarptautinės pagalbos per EK Reagavimo į nelaimes koordinavimo centrą dėl didėjančio pabėgėlių iš Ukrainos skaičiaus.\n\nNutarimą parengusi Socialinės apsaugos ir darbo ministerija (SADM) prognozuoja, kad artėjant žiemai į Lietuvą gali atvykti 60–100 tūkst. karo alinamos Ukrainos gyventojų.\n\nSocialinės apsaugos ir darbo ministrė Monika Navickienė sako, kad šiuo metu pabėgėlių priėmimui ieškoma didesnių patalpų savivaldybėse ir kol kas suplanuota, kur galėtų apsigyventi 25 tūkst. žmonių.\n\n„Konkretų skaičių, kiek galėtumėm sulaukti karo pabėgėlių, dabar įvardinti sunku, bet mes ruošiamės, dirbame su savivaldybėmis dėl pabėgėlių apgyvenimo mokyklose, nenaudojamose ligoninėse ir kitose didesnėse patalpose, skaičiuojame jų įrengimo kaštus ir esame pasiruošę arba suplanavę maždaug 25 tūkst. karo pabėgėlių priėmimą, jei prireiktų“, – per spaudos konferenciją Vyriausybėje trečiadienį sakė M. Navickienė.\n\nPagalbos prašymą EK Reagavimo į nelaimes koordinavimo centrui turės perduoti Priešgaisrinės apsaugos ir gelbėjimo departamentas, o už pagalbos priėmimą ir paskirstymą bus atsakingas Pabėgėlių priėmimo centras.\n\nNutarimu „Dėl civilinės saugos tarptautinės pagalbos prašymo“ planuojama kreiptis į Komisijos Reagavimo į nelaimes koordinavimo centrą, taip pat pavesti atsakingoms institucijoms imtis atitinkamų veiksmų, užtikrinant gautos paramos logistiką.\n\n„Artėjant šaltajam sezonui prognozuojama, kad į Lietuvą iš Ukrainos dėl Rusijos karinės agresijos gali pasitraukti (būti perkelti) 60–100 tūkstančių asmenų. Ministerija kartu su Pabėgėlių priėmimo centru, koordinuodama nemokamą užsieniečių apgyvendinimą (...) siekia pasirengti tokiam asmenų antplūdžiui ir užtikrinti tinkamą apgyvendinimo vietų įrengimą“, – sakoma nutarime.\n\nŠiuo metu Lietuva yra oficialiai priėmusi apie 66 tūkst. ukrainiečių.\n\nReikiamos paramos suma nėra nurodyta, tačiau teigiama, kad gavus paramą pavyktų sutaupyti 1,2 mln. eurų valstybės biudžeto lėšų. Už šiuos pinigus būtų įsigyjamos trūkstamos lovos, čiužiniai ir kiti daiktai ukrainiečiams skirtose apgyvendinimo vietose.\n\nKaip BNS sakė ministrės M. Navickienės atstovas spaudai Tomas Kavaliauskas, tikslus galimo pabėgėlių antplūdžio mastas negali būti žinomas, tačiau vertinant situaciją kalbamasi su nevyriausybinėmis organizacijomis, pirmiausia – Raudonuoju kryžiumi, savivaldybių prašoma numatyti patalpas galimiems pabėgėliams.\n\n„Turime tam tikrų indikacijų, kurias pateikia Tarptautinis Raudonasis Kryžius, kad gali būti žiemą, kai atšals orai, tas judėjimas. Bet tos prognozės nėra iki galo patikimos, kaip elgsis ukrainiečiai. Nepaisant to, ruošiamės, dirbame su savivalda ieškodami patalpų, kuriose jie galėtų būti apgyvendinti “, – BNS sakė T. Kavaliauskas.\n\nAnot jo, kiek iš tiesų prireiks lėšų, priklausys nuo realaus karo pabėgėlių antplūdžio.",
    "„Telia Lietuva“ 5G tinklas dengia 80 proc": "Telekomunikacijų bendrovė „Telia Lietuva“ gavo Lietuvos ryšių reguliavimo tarnybos (RRT) leidimą teikti komercines penktos kartos mobiliojo ryšio tinklų paslaugas. 5G netrukus pradės veikti su 1100 bazinių stočių 700 MHz juostoje ir 110 bazinių stočių 3,5 GHz dažnių juostoje. „Telia Lietuva“ 5G tinklas pasiekė daugiau nei pusę šalies ir 80 procentų jos gyventojų.\n\nLietuva yra Europos telekomunikacijų rinkos lyderė, tačiau kol kas 5G deimanto šalies karūnoje nėra. Tačiau situacija keičiasi – nuo ​​šiandien „Telia Lietuva“ 5G signalą turi apie 65 procentai Lietuvos teritorijos ir 80 procentų gyventojų. Gavusi CRA leidimą naudoti 700 MHz ir 3,5 GHz dažnius, kurie per du aukcionus už 30 mln.\n\n„Pirmieji Lietuvoje pristatome visas skaitmenines technologijas: 2G, 3G, 4G, o dabar ir 5G. Šiam startui ruošėmės 4 metus ir viso tinklo atnaujinimui investavome 100 milijonų eurų. Lietuva yra viena iš paskutiniai „pagonys“ Europoje pagal komercinius 5G tinklus, o 5G ritinys – Parodykime, kad galime būti plėtros priešakyje. 5G technologija labai svarbi Lietuvos verslui. Jos siūlo milžinišką augimo potencialą ir konkurencingumo lygį. Esu tvirtai įsitikinęs, kad ateities pasauliui reikia daugiau skaitmeninio gyvenimo – protingesnio, tvaresnio ir, nuoširdžiai tikiu, geresnio“, – sakė Delia.\n\nIntensyvi 5G bazinių stočių plėtra planuojama visus 2023 metus. Daugiausia dėmesio bus skiriama šiaurės rytų Lietuvai, kur visas bazines stotis planuojama atnaujinti Ericsson tinklo įranga. Iki 2023 metų vasaros vidurio „Telia Lietuva“ 5G ryšys apims 99 procentus Lietuvos.\n\n5G įrenginiai ir planai\n\n„Telia Lietuva“ klientai 5G tinklais gali naudotis be papildomų mokesčių – tereikia plano „5G Payment“ ir 5G palaikančio įrenginio Lietuvoje. Tarp 5G palaikančių išmaniųjų telefonų populiariausi „Apple“, „Samsung“, „Xiaomi“, „OnePlus“ ir kiti išmanieji įrenginiai. Išsamų 5G palaikomų įrenginių sąrašą ir 5G aprėpties žemėlapį bet kada galite rasti „Telia Lietuva“ svetainėje.\n\nKad mobilusis įrenginys galėtų prisijungti prie 5G ryšio tam tikrose savo funkcionalumo srityse, gali tekti atnaujinti telefono operacinę sistemą į naujausią versiją. Įrenginys automatiškai prisijungs prie tinklo ir ekrane pasirodys 5G piktograma.\n\n5G ženklelis tas pats, funkcijos skiriasi\n\nLietuvoje veikiantis 5G ryšys naudoja 3,5 GHz ir 700 MHz juostas. 3,5 GHz dažnio aprėpties zonoje esantys įrenginiai gali pasiekti iki 2 gigabitų per sekundę (2 Gbps) greitį. Ten, kur nepavyks pasiekti 3,5 GHz, įrenginiai automatiškai naudos platesnės aprėpties 5G ryšį 700 MHz dažnių juostoje. Jo greitis panašus į greitą 4G, bet didesnis pajėgumas ir daug mažesnis delsos laikas.\n\n„Telia Lietuva“ pirmiausia diegs spartų 5G tinklą, veikiantį 3,5 GHz dažniais tose vietose, kur juda dideli duomenų kiekiai ir kur reikalinga didelė sparta.\n\n„Telia Lietuva“ 5G technologiją Lietuvoje išbando nuo 2018 m., o komercines 5G paslaugas Vilniuje nuo 2022 m. sausio siūlo 2100 MHz dažnių juosta.",
    "Laba diena, Lietuva. Ar rusai sukils dėl mobilizacijos?": "Laba diena, Lietuva. Ar rusai sukils dėl mobilizacijos?\n\nVertindamas belaisvių apsikeitimą, Antanaitis pažymi ir Putino silpnybę: Erdoganas gali daryti jam įtaką\n\nTurkijoje įvyko Ukrainos ir Rusijos apsikeitimas karo belaisviais. Ukrainai pavyko susigrąžinti per 200 rusų nelaisvėje buvusių tautiečių. Išvaduoti ir penki Mariupolį gynusių karių vadai, tačiau iki karo pabaigos namo negrįš – jais rūpinsis Turkijos prezidentas. Visus juos šalies valdžiai pavyko išmainyti į balandį sulaikytą aukšto rango politiką ir oligarchą Viktorą Medvedčuką ir 55 į nelaisvę paimtus rusų karius. Ką visa tai reiškia?\n\nApie tai LRT TELEVIZIJOS laidoje „Laba diena, Lietuva“ – pokalbis su atsargos majoru, karybos ekspertu Dariumi Antanaičiu.\n\n„Azov“ karių apkeitimas – smūgis Rusijos propagandai: buvo vadinami priežastimi, dėl kurios reikia „denacifikuoti“ Ukrainą\n\nKetvirtadienio naktį Rusija ir Ukraina apsikeitė karo belaisviais. Į Ukrainą sugrįžo 215 ukrainiečių karių, tarp jų ir dalis „Azovstal“ gynėjų, tuo metu Rusija atgavo 55 belaisvius, įskaitant oligarchą Viktorą Medvedčuką, buvusį Ukrainos įstatymų leidėją ir Rusijos prezidento Vladimiro Putino sąjungininką, kaltinamą valstybės išdavyste.\n\nKaip tai vertina patys ukrainiečiai? Iš Ukrainos – reporterio Augustino Šulijos komentaras.\n\nPatogesnės kelionės be automobilio: nuo šiol informacija apie viešąjį transportą – „Google Maps“ programėlėje\n\nŠiandien minima diena be automobilio. Žmonės raginami bent šią dieną mieste išsiversti be automobilio, ieškoti kitokių susisiekimo būdų – eiti pėsčiomis, važiuoti dviračiu ar rinktis viešąjį transportą. Kad būtų patogiau tai padaryti, nuo šiol „Google Maps“ programėlėje keleiviai galės matyti daugiau informacijos apie autobusų ir troleibusų maršrutus.\n\nApie tai – pokalbis su susisiekimo ministru Mariumi Skuodžiu.\n\nAlgirdo Mykolo Brazausko 90-osios gimimo metinės: kaip jis prisimenamas šiandiena?\n\nŠiandien minimos pirmojo tiesiogiai rinkto Lietuvos prezidento Algirdo Mykolo Brazausko 90-osios gimimo metinės. Kaip jis prisimenamas šiandien, praėjus daugiau kaip 12 metų po mirties?\n\nŠešelgytė kol kas netiki rusų sukilimu dėl mobilizacijos: Kremlius turi daug stiprių prievartos instrumentų\n\nRusija ir Ukraina įvykdė vieną didžiausių apsikeitimų belaisviais nuo karo pradžios. Bet pačiame kare – naujas etapas: Rusijos paskelbta dalinė mobilizacija ir jos okupuotose Ukrainos teritorijose – pseudoreferendumai dėl prisijungimo prie Rusijos.\n\nApie tai laidoje – pokalbis su VU TSPMI direktore prof. Margarita Šešelgyte.\n\nPrie Sakartvelo pasienio su Rusija – chaosas: iš šalies bėgančių rusų eilės siekia 15 kilometrų\n\nPo Vladimiro Putino pareiškimo apie dalinę mobilizaciją, Rusijos gyventojai bando palikti šalį – stebimos spūstys pasienyje su Suomija, Sakartvelu ir kitomis šalimis.\n\nLaidoje – LRT RADIJO bendradarbės Sakartvele Reginos Jegorovos-Askerovos komentaras.\n\nES jaunųjų mokslininkų konkurse pirmąją vietą pelniusi lietuvė: nebuvo taip sunku, kaip galima tikėtis\n\nNyderlanduose vykusiame Europos Sąjungos jaunųjų mokslininkų konkurse Lietuvai atstovavusi Meda Surdokaitė pelnė pirmą vietą ir specialių prizą – kvietimą į Nobelio premijų įteikimo ceremoniją Stokholme. Tai vienas geriausių rezultatų Lietuvos istorijoje tokio pobūdžio konkursuose.\n\nSocialinių tinklų apžvalga su Aiste Plaipaite.",
    "„Bitė Lietuva“ nuo lapkričio brangins paslaugas": "Telekomunikacijų bendrovė „Bitė Lietuva“ nuo lapkričio didins įkainius už paslaugas – apie tai ji pranešė vartotojams. Tuo metu konkurentės bendrovės „Telia“ Ir „Tele2“ kol kas to daryti neketina.\n\n„Jei naudojatės balso ar mobiliojo interneto paslaugomis, paslaugų plano kaina keisis (didės – BNS) po 1,47 euro. Jei naudojatės daiktų interneto (išmanių laikrodžių ir kt.) – paslaugų kaina keisis po 0,57 euro“, – rašoma „Bitės“ laiške klientams, kurį gavo BNS.\n\nBendrovė laiške nurodo esanti priversta tai padaryti dėl didžiulės infliacijos ir elektros kainų šuolio, kuris „sparčiai kelia kaštus“.\n\n„Bitė Lietuvos“ korporatyvinės komunikacijos vadovas Jaunius Špakauskas BNS patvirtino, kad tokie laiškai bendrovės klientams buvo išsiųsti, o paslaugos brangs.\n\n„Šis pokytis padės išlaikyti ir gerinti klientams teikiamų paslaugų kokybę, – komentare BNS teigė „Bitės“ atstovas. – Savo klientus skaidriai ir atvirai apie kainos pokytį informuojame taip, kaip ir numatyta teisės aktuose.“\n\n„Tele2“ atstovė ryšiams su visuomene Asta Buitkutė sakė, kad įmonė, kaip ir visa rinka, jaučia energijos kainų kilimą ir infliaciją, tačiau kol kas paslaugų kainų nedidina: „Vertiname situaciją, skaičiuojame, ieškome geriausio sprendimo.“\n\nA. Buitkutė pabrėžė, kad rekordiškai pabrangusi elektra mobiliojo ryšio operatoriams yra esminis išteklius, be kurio ji negalėtų teikti paslaugų: „Elektra būtina viso mobiliojo ryšio tinklo veikimui, o šiuo metu sąnaudos už ją yra pasiekusios iki šiol neregėtas aukštumas.“\n\n„Telia Lietuvos“ atstovas Audrius Stasiulaitis taip pat sako, kad dešimtimis kartų per metus pabrangusi elektra daro milžinišką įtaką visam informacinių ir ryšio technologijų verslui, tačiau dėl konkurencijos įmonė kol kas nekelia įkainių.\n\n„Išlaidos elektrai sudaro vieną didžiausių „Telia“ tiesioginių sąnaudų dalį, tačiau esame labai konkurencingos, griežtai reguliuojamos ir dinamiškos rinkos dalis, kuri didelės infliacijos ir energijos kainų spaudimą sprendžia atsižvelgdama į labai kompleksiškų dalių sumą“, – BNS sakė „Telia Lietuvos“ atstovas.\n\nJis nenorėjo prognozuoti, kaip įmonės paslaugų kaina gali keistis ateityje.\n\n„Dabartinio globalaus neužtikrintumo laiku tai daryti būtų tikrai sunku. Tačiau bet kokiu atveju „Telia“ savo kainodarą visų pirma grindžia klientams suteikiama verte“, – sakė A. Stasiulaitis.\n\nRyšių reguliavimo tarnybos (RRT) teigimu, įstatymai nedraudžia bendrovėms keisti ir jau galiojančių sutarčių, jei klientai bent prieš mėnesį yra apie tai informuojami.",
    "Landsbergis: mobilizuojamiems karui prieš Ukrainą rusams Lietuva neteiks prieglobsčio": "Lietuva nesuteiks prieglobsčio rusams vien dėl to, kad jie mobilizuojami karui prieš Ukrainą, sako Lietuvos užsienio reikalų ministras Gabrielius Landsbergis.\n\n„Lietuva nesuteiks prieglobsčio tiems, kurie tiesiog bėga nuo atsakomybės. Rusai turi likti ir kovoti. Prieš Putiną“, – tviteryje parašė G. Landsbergis.\n\nLithuania will not be granting asylum to those who are simply running from responsibility. Russians should stay and fight. Against Putin. — Gabrielius Landsbergis🇱🇹 (@GLandsbergis) September 23, 2022\n\nRusijos vadovas Vladimiras Putinas trečiadienį paskelbė apie dalinę mobilizaciją šalyje. Pasak jo, šaukimas taikomas atsargos kariams, pirmiausia – turintiems patirties. Rusija tikisi mobilizuoti apie 300 tūkst. karių.\n\nRusijoje prasidėjus dalinei moblizacijai, Lietuvos Valstybės gynimo taryba (VGT) pirmadienį tarsis dėl tolesnės paramos Ukrainai, toliau besipriešinančiai Maskvos invazijai.\n\nUkrainos prezidentas Volodymyras Zelenskis ketvirtadienį paragino rusus priešintis Vladimiro Putino paskelbtai dalinei mobilizacijai, jau sukėlusiai protestų ir naują išvykimo iš šalies bangą.",
    "Laba diena, Lietuva. Užsienio šalių vadovų atvykimai, ilgi ritualai ir minios žmonių – JK pareigūnų išbandymas": "Po 10 dienų gedulo, šiandien galutinai atsisveikinama su karaliene Elžbieta II. Dalį laidotuvių ceremonijos LRT žiūrovai jau galėjo matyti, dar viena speciali transliacija jūsų lauks nuo 17:50 val. Šiuo metu karalienės karstas įkeltas į katafalką ir juda į Vindzoro pilį, kuri karalienei buvo itin svarbi. Paauglystėje ji čia glaudėsi nuo bombardavimo Antrojo pasaulinio karo metais, o kilus koronaviruso pandemijai, pilis tapo jos nuolatine rezidencija. Pilį katafalkas turėtų pasiekti apie 17 val. Lietuvos laiku. Nuo čia procesija pajudės Šv. Jurgio koplyčios link, kur monarchės palaikai atguls amžinojo poilsio.\n\nPlačiau apie tai – Rytų Europos studijų centro direktorius Lina Kojala.\n\n„Karališkosios laidotuvės – lyg 100 valstybinių vizitų vienu metu“: didžiausias krūvis – vietiniams pareigūnams\n\nKarališkosios laidotuvės lyg 100 šalių vadovų vizitas Londone vyksta iškilmingos karalienės Elžbietos II laidotuvės. Daugybė apsauginių, sustyguotos eisenos ir viską matyti norinčių žmonių minia – taip šiandien atrodo Jungtinės Karalystės sostinė.\n\nTiesiogiai iš Londono komentuoja LRT reporterė Indrė Urbaitė.\n\nPolitologas: nemanau, kad trumpuoju laikotarpiu bus lengva užauginti Karaliaus III populiarumą\n\nJungtinė Karalystė atsisveikina su karaliene Elžbieta Antrąja jau paskutinį kartą – šiandien ji bus palaidota Šv. Jurgio koplyčioje Vindzore. Laidotuvių ceremoniją nuo pat popietės galėjote stebėti per LRT televiziją, kita jos dalis lauks tiesiogiai nuo 17.50.\n\nPlačiau apie karalienės Elžbietos II svarbą istorijai ir naujo karaliaus populiarumą – KTU fakulteto dekanas Ainius Lašas.\n\nVed. Simona Vasiliauskaitė."
}