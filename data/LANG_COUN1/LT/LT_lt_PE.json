{
    "Peru atsistatydino ketvirtas per kiek daugiau nei metus užsienio reikalų ministras": "Peru užsienio reikalų ministras Miguelis Angelis Rodriguezas penktadienį paliko postą, tapdamas ketvirtuoju šalies diplomatijos vadovu, atsistatydinusiu prezidento pareigas einant Pedro Castillo.\n\nPernai liepą prezidentu tapusį P. Castillo, kuris jau atlaikė du balsavimus dėl apkaltos ir kurio atžvilgiu atliekami šeši baudžiamieji tyrimai dėl įtariamos korupcijos, pastaraisiais mėnesiais paliko virtinė aukščiausio rango pareigūnų.\n\nPraėjusį mėnesį iš pareigų pasitraukė ministras pirmininkas Anibalas Torresas, tapęs ketvirtuoju atsistatydinusiu premjeru per vienus metus.\n\nNuo P. Castillo kadencijos pradžios atsistatydino net septyni vidaus reikalų ministrai. Tokia ministrų kaita neįprasta net ir šiai šaliai, kurioje neretai kyla politinių suiručių.\n\nM. A. Rodriguezas apie savo „neatšaukiamą atsistatydinimą iš pareigų“ pranešė Užsienio reikalų ministerijos „Twitter“ paskyroje paskelbtame laiške.\n\nVietos žiniasklaida neseniai pranešė apie nesutarimus tarp M. A. Rodriguezo ir P. Castillo, įskaitant ginčą dėl kelių svarbių aplinkosaugos klausimų.\n\nPirmasis P. Castillo administracijos užsienio reikalų ministras, buvęs partizanas Hectoras Bejaras, atsistatydino praėjus vos 19 dienų nuo jo paskyrimo.\n\n2020-aisiais Peru per penkias dienas turėjo tris prezidentus.\n\nKairuolis P. Castillo, kaimo mokyklos mokytojas, pernai per rinkimus netikėtai paveržęs valdžią iš Peru tradicinio politinio elito, nuolat puolamas savo oponentų iš dešiniųjų stovyklos.\n\nGeneralinė prokuratūra jo atžvilgiu atlieka virtinę tyrimų dėl korupcijos vykdant viešuosius pirkimus ir įtarimų, kad P. Castillo nuplagijavo savo disertaciją.\n\nJo penkerių metų kadencija baigsis 2026-aisiais. Kol eina prezidento pareigas, jis negali būti teisiamas.\n\nViešosios nuomonės apklausos rodo, kad trys ketvirtadaliai perujiečių nepatenkinti P. Castillo darbu prezidento poste."
}