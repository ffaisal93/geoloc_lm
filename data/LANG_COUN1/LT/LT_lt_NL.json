{
    "Nyderlandai neišsiųs nuo mobilizacijos bėgančių rusų": "„Nors Rusijos pasienyje jau driekiasi eilės, kai kurios ES šalys vis dar svarsto galimybę suteikti prieglobstį Rusijos piliečiams, mėginantiems išvengti dalinės mobilizacijos. Rytų, Vidurio ir Vakarų Europos šalių požiūriai šiuo klausimu labai skiriasi“, - sakoma pranešime.\n\nRusai, kurie nenori kariauti ir „beldžiasi į Nyderlandų duris, tikrai nebus išsiųsti atgal“, pareiškė prieglobsčio ir migracijos valstybės sekretorius Ericas van der Burgas. „Mes žinome, kad ten jie bus traukiami baudžiamojon atsakomybėn“, - pridūrė pareigūnas.\n\nPanašios pozicijos laikosi ir Vokietija.\n\nEuropos Vadovų Tarybos pirmininkas Charles'is Michelis pareiškė, jog Europa turi būti atvira tiems, kurie nenori būti įrankiais Kremliaus rankose.",
    "Kroatija ir Nyderlandai žengė į Tautų lygos pusfinalį, latviai laimėjo savo grupę": "Kroatija išvykoje rezultatu 3:1 nugalėjo austrus ir A diviziono 1 grupėje užėmė pirmą vietą. Tai buvo ketvirta iš eilės kroatų pergalė.\n\nLuka Modričius pasižymėjo 6-ą minutę, bet vos po trijų minučių Christophas Baumgartneris rezultatą išlygino. Kroatus į pergalę atvedė Marko Livajos (69 min.) ir Dejano Lovreno (72 min.) įvarčiai.\n\nKroatai vienu tašku aplenkė danus, kurie paskutiniame grupės mače 2:0 nugalėjo prancūzus. Abi komandos kartu atliko net 33 smūgius (prancūzai 17, danai 16), tačiau tikslą pasiekė tik Kaspero Dolbergo (33 min.) ir Andreaso Skovo Olseno (39 min.) smūgiai.\n\n„Reuters“/„Scanpix“ nuotr./Kylianas Mbappe\n\nStandings provided by SofaScore\n\nA diviziono 4 grupėje kelionę be pralaimėjimų baigė Nyderlandų rinktinė. Olandai 1:0 nugalėjo belgus ir pasiėmė bilietą į turnyro pusfinalį. Vienintelį įvartį 73-ią minutę pelnė Virgilas van Dijkas.\n\n„Žaisti su antra pasaulio reitingo komanda, turinčia tokius saugus, kaip Kevinas de Bruyne ir Edenas Hazard'as, nėra lengva. Bet darbas padarytas. Buvo sunki diena. Buvo maža tikimybė, kad jie gali viską apversti aukštyn kojomis, bet mes tikėjome, kad nepraleisime trijų įvarčių“, – po rungtynių kalbėjo V. van Dijkas.\n\nKitame mače Lenkijos rinktinė išvykoje 1:0 nugalėjo Velsą, palikdama Garetho Bale'o vedamą komandą lentelės dugne.\n\nStandings provided by SofaScore\n\nUEFA Tautų lygos D diviziono 1 grupėje pergalę iš rankų paleido Latvijos futbolininkai, išvykoje sužaidę lygiosiomis 1:1 su Andoros vienuolike. Tačiau ir taško užteko, kad taptų grupės nugalėtojais.\n\nLatviai pirmavo po Vladislavo Gutkovskio įvarčio, pelnyto 50-ą minutę, bet šeimininkai mačui baigiantis išlygino rezultatą. 88-ą minutę įvartį pelnė Albertas Rosas.\n\nKitose grupės rungtynėse Moldova įspūdingai rezultatu 2:0 palaužė Lichtenšteiną. Įspūdingai, nes abu įvarčius Victoras Stina pelnė per teisėjo pridėtą laiką antrajame kėlinyje – 92-ą ir 94-ą minutėmis.\n\nSusilyginę taškais su latviais moldavai vis tik liko antroje vietoje.\n\nStandings provided by SofaScore\n\nC divizino 3 grupėje paskutiniai mačai tebuvo formalumas.\n\nPirmą vietą jau anksčiau užsitikrinęs Kazachstanas 0:3 pralaimėjo Azerbaidžane, Slovakija ir Baltarusija sužaidė lygiosiomis 1:1.\n\nStandings provided by SofaScore\n\nPrimename, kad C diviziono 1 grupėje pasirodymą baigė Lietuvos rinktinė, per šešis mačus sugebėjusi iškovoti vos tašką.",
    "Nyderlandai puikiai pataikė iš toli, bet serbai turėjo geresnių ginklų, estams – italų pamokos": "Griežtai draudžiama DELFI paskelbtą informaciją panaudoti kitose interneto svetainėse, žiniasklaidos priemonėse ar kitur arba platinti mūsų medžiagą kuriuo nors pavidalu be sutikimo, o jei sutikimas gautas, būtina nurodyti DELFI kaip šaltinį.\n\n4 Pasidalino\n\nPasidalino\n\n\n\n\n\n\n\n\n\nNuorodos kopijavimas Nyderlandai puikiai pataikė iš toli, bet serbai turėjo geresnių ginklų, estams – italų pamokos Nuoroda nukopijuota\n\n",
    "Suomiai Nyderlandus namo išsiuntė be pergalių": "Europos čempionatą be pergalių užbaigė D grupės autsaideriai Nyderlandai (0/5).\n\nViena kukliausiai vertintų viso čempionato komandų Prahoje 67:88 (11:26, 20:22, 18:28, 18:12) nusileido Suomijai (3/2).\n\nREKLAMA\n\nNyderlandai vadžias paleido labai anksti ir sužaidus vos 3 minutes atsiliko – 2:10. Kaip paaiškėjo vėliau, ši atkarpa tinkamai iliustravo visas rungtynes.\n\nJau pirmajame kėlinyje suomiai pabėgo triuškinančiai (26:11), o vėliau net ir žaisdami rezerviniu penketu neleido varžovams priartėti. Likusi mačo dalis prabėgo be ryškių įvykių, o suomiai pergalės nepaleido.\n\nLygių vėl neturėjo Lauri Markkanenas, per 18 minučių pelnęs 22 taškus (3/5 dvitaškių, 4/6 tritaškių, 4/4 baudų metimų), atkovojęs 3 ir perėmęs kamuolį, atlikęs rezultatyvų perdavimą bei surinkęs 23 naudingumo balus.\n\nREKLAMA\n\nNyderlandai čempionatą baigė nubyrėjusia sudėtimi – paskutiniam mačui jau nebuvo registruoti Mattas Haarmsas ir Yannickas Franke.\n\nJei Lenkija (3/1) kitame mače nepateiks staigmenos prieš Serbiją (4/0), suomiai grupėje užims antrąją vietą, o savo varžovus aštuntfinalyje sužinos išsisprendus C grupės batalijoms.\n\nSuomija: Lauri Markkanenas 22 (4/6 tritaškių), Shawnas Huffas 14, Edonas Maxhuni 9 (5 rez. perd., 4 per. kam.), Mikaelis Jantunenas, Henri Kantonenas ir Alexanderis Madsenas (6 atk. kam.) po 7.\n\nREKLAMA\n\nNyderlandai: Worthy De Jongas 21 (4/8 tritaškių), Keye Van Der Vuurstas De Vriesas 9 (5 rez. Perd.), Charlonas Kloofas 8.\n\nGeriausias grupių etapo žaidėjas Luka Dončičius (32 min., 26,6 tšk., 7,6 atk. kam., 6,8 rez. perd., 1,8 per. kam., 28,4 n.b.) 4479 balsai Nikola Jokičius (24 min., 19,6 tšk., 9,4 atk. kam., 4,4 rez. perd., 29,8 n.b.) 827 balsai Giannis Antetokounmpo (27 min., 29,5 tšk., 9 atk. kam., 3,8 rez. perd., 33,8 n.b.) 4732 balsai Balsuodami sutinkate su taisyklėmis. Daugiau informacijos čia\n\nREKLAMA\n\nGeriausias Lietuvos rinktinės žaidėjas grupių etape Jonas Valančiūnas (30 min., 18,4 tšk., 11,4 atk. kam., 2 rez. perd., 25 n.b.) 8715 balsų Domantas Sabonis (28 min., 12 tšk., 7 atk. kam., 2,8 rez. perd., 16 n.b.) 675 balsai Marius Grigonis (26 min., 15,8 tšk., 4,4 atk. kam., 3,4 rez. perd., 17,6 n.b.) 2523 balsai Balsuodami sutinkate su taisyklėmis. Daugiau informacijos čia\n\nGeriausias Europos čempionato grupių etapo mačas Lietuva 107:109 Vokietija (po dviejų pratęsimų) 6683 balsai Prancūzija 82:88 Slovėnija 1174 balsai Turkija 83:88 Sakartvelas (po dviejų pratęsimų) 326 balsai Balsuodami sutinkate su taisyklėmis. Daugiau informacijos čia\n\n„Ilgoji pertrauka“: privačios treniruotės su Milakniu, natūralizuota žaidėja Lietuvos moterų rinktinei, naujas 3x3 treneris ir „Ryto“ paieškos",
    "Lenkijos krepšininkai tik po įtemptos kovos palaužė Nyderlandų rinktinę": "Rungtynių pradžioje atrodė, kad lenkai gali pabėgti nuo varžovų, kuomet pačioje rungtynių pradžioje įgijo 6 taškų pranašumą – 11:5.\n\nVisgi, Nyderlandai varžovų nepaleido ir sugebėję persverti pranašumą į ilgąją pertrauką žengė pirmaudami 40:31.\n\nPo pertraukos sugrįžę lenkai per 2 minutes pelnė 5 taškus be atsako, tačiau surengti įspūdingesnio spurto nepavyko ir situaciją toliu kontroliavo Nyderlandų komanda, kuri prieš lemiamą kėlinį pirmavo 55:48.\n\nGaliausiai Lenkijos krepšininkai atsibudo ketvirtajame kėlinyje. Mūsų kaimynai sužaidus 3 minutes po Jakubo Garbaczo tritaškio išsiveržė į priekį 58:56.\n\nĮ lemiamą minutę Lenkijos rinktinė žengė pirmaudama 5 taškais – 70:65, tačiau nyderlandai Yannicko Franke’s ir Charlono Kloofo taškų dėka likus žaisti 20 sekundžių komandas teskyrė 3 taškai.\n\nPrie baudų linijos buvo pasiųstas A.J. Slaughteris. Gynėjas realizavo abu metimus, o Y.Franke’s netikslus tolimas metimas garantavo lenkų pergalę.\n\nLenkija: Michalas Sokolowski 24, Aleksanderis Balcerowski 16, Jakubas Garbaczas 10.\n\nNyderlandai: Charlonas Kloofas 26, Yannickas Franke 13, Leonas Williamsas 9.\n\nNyderlandai pralaimėjo visas 4 rungtynes. Maurizio Buscaglia auklėtiniai nusileido Serbijos (76:100), Izraelio (67:74) ir Čekijos (80:88) rinktinėms.\n\nLenkijos krepšininkai savo sąskaitoje turi 3 pergales ir 1 pralaimėjimą. Lenkai įveikė čekus (99:84) ir izraeliečius (85:76), tačiau buvo sutriuškinti suomių (59:89).\n\nD grupės kovos vyksta Prahoje, Čekijoje. Į atkrintamąsias varžybas pateks pirmąsias keturias vietas užėmusios komandos.",
    "Sausros kėsinasi pakirsti Nyderlandų pylimus: mokslininkai įspėja – reikės vis rimtesnių priemonių": "Po alinančios vasaros Nyderlandai skaičiuoja sausros padarytą žalą pylimams, kurie apsaugo nuo vandens ir potvynių. Mokslininkai sako, kad valdžia turės imtis vis rimtesnių priemonių, mat klimato kaitos sukeliamos sausros kartosis ir bus vis agresyvesnės.\n\nNyderlandų ir Vokietijos pasienyje Reinu praplaukia ir didesni laivai, nors upės krantai ir, svarbiausia, intakai nusekę.\n\n„Įprastai akmenų nematome, tik žalią žolę. O kartais vandens lygis ištisas savaites būna 6-7 metrais aukštesnis“, – sako namo ant vandens gyventoja Ellie Meeussen.\n\nEllie Meeussen / Stop kadras\n\nBet 25-erius metus name ant vandens gyvenanti Ellie baiminasi ne tik sausros, bet ir potvynio. Trūkstant drėgmės, žymieji Nyderlandų pylimai džiūsta. Apsauga nuo vandens tampa nestabili.\n\n„Žinoma, jaudinuosi. Ir ne tik aš viena, tai visų aplinkinių problema“, – sako gyventoja.\n\nNyderlandų pakrančių pylimams, pasak ekspertų, viena pagrindinių grėsmių išlieka dėl klimato kaitos kylantis jūrų lygis.\n\nBet vidiniam kanalų tinklui kenkia ir kita klimato pokyčių pasekmė. Didelė dalis pylimų pastatyta iš durpių, kurios dėl sausros greičiau yra. Tad ekspertai ieško nelaimės pranašų – plyšių.\n\n„Kai nieko nedarome, o vanduo nuteka nuo pylimo, viskas gali nuslysti. Tai labai pavojinga situacija“, – teigia Hertogenboso savivaldybės pareigūnas Fransas Jorna.\n\nPo alinančios vasaros Nyderlandai skaičiuoja sausros padarytą žalą pylimams, kurie apsaugo nuo vandens ir potvynių / Stop kadras\n\nJuolab, kad pylimų sistema – Nyderlandų pamatas, kai trečdalis šalies – žemiau jūros lygio.\n\nPraeityje dėl sausros vanduo jau buvo prasiveržęs pro pylimus.\n\n„Nors kanalas gali nepasirodyti didelis, jis sujungtas su milžinišku kanalų tinklu. Jei nieko nedarysime vienoje vietoje, vanduo gali imti plūsti iš kanalo į kitas vietas, užtvindyti žemes“, – aiškina dirvožemio tyrinėtojas Coras Zwanenburgas.\n\nPo alinančios vasaros Nyderlandai skaičiuoja sausros padarytą žalą pylimams, kurie apsaugo nuo vandens ir potvynių / Stop kadras\n\nTad pylimai prižiūrimi ir tvirtinami juos laistant. O kanalų vandens naudojimas žemės ūkio reikmėms – ribojamas.\n\n„Glima matyti laistymo poveikį, vanduo viską tarytum suriša. Šio akmens nebepajudinsi. Nors plyšys prieš tai buvo didesnis, vanduo sustiprino pylimą“, – sako F. Jorna.\n\n/ Stop kadras\n\nBet gelbėti pylimus teks vis dažniau, kai šią vasarą fiksuota ketvirta sausra per penkerius metus.",
    "Nyderlandai nusiųs į Ukrainą daugiau ekspertų padėti TBT tyrimui": "Šios misijos numatytos šių metų gale ir ateinančiais metais.\n\nGegužę į Ukrainą buvo išsiųsti keli olandų tyrėjai dalyvauti didžiausioje tokio pobūdžio TBT misijoje per šios institucijos istoriją.\n\n„Mes ir toliau esame visiškai įsipareigoję siekti teisingumo už karo nusikaltimus Ukrainoje“, – socialiniame tinkle „Twitter“ parašė Nyderlandų užsienio reikalų ministras Wopke Hoekstra.\n\n„Dėl to Nyderlandai greitu metu atsiųs tris naujas teismo ekspertų grupes padėti ukrainiečiams ir Tarptautiniam Baudžiamajam Teismui vykdyti tyrimą“, – rašė jis.\n\nREKLAMA\n\nNyderlandų užsienio reikalų, gynybos ir teisingumo ministerijos bendrame laiške parlamentui nurodė, kad tyrėjai dirbs „po Tarptautinio Baudžiamojo Teismo vėliava“. TBT būstinė yra Nyderlandų mieste Hagoje.\n\nNyderlandų karo policijos komandos bus atsiųstos „2022 metų rudenį ir, jei situacija leis, 2023 metų pavasarį bei tų metų rudenį“, nurodoma bendrame laiške.\n\nTBT, kuris jau 20 metų nagrinėja sunkiausių nusikaltimų bylas, tuojau po Rusijos karinės invazijos pradžios vasario 24 dieną paskelbė pradedantis išsamų įtariamų karo nusikaltimų ir nusikaltimų žmoniškumui Ukrainoje tyrimą.\n\nREKLAMA\n\nREKLAMA\n\nGegužę TBT išsiuntė į Ukrainą 42 tyrėjų komandą, kurioje dirba „daug olandų ekspertų“.\n\nKol kas TBT atsisako nurodyti, kada tikisi pateikti pirmuosius kaltinimus dėl nusikaltimų Ukrainoje.\n\nBirželį Nyderlandai pranešė užkirtę kelią infiltruotis į TBT Rusijos karinės žvalgybos agentui, apsimetusiam stažuotoju iš Brazilijos.",
    "Serbijos ir Nyderlandų akistata – su lietuvišku prieskoniu: Europos milžinai klausys lietuvio švilpuko": "38-erių arbitras debiutuos Europos krepšinio čempionate ir bus vienas iš dvikovos teisėjų.\n\nD grupės dvikovoje kartu su lietuviu darbuosis turkai Yeneras Yilmazas ir Keremas Baki.\n\nPrimename, kad Europos krepšinio čempionate taip pat švilps dar du teisėjai iš Lietuvos: Tomas Jasevičius ir Gintaras Mačiulis.\n\nSerbijos ir Nyderlandų rungtynės Prahoje vyks pentkadienį, 22 val. Lietuvos laiku.",
    "Laidos vedėjas pašiepė Putino veiksmus: Rusija yra Nyderlandų, surenkime referendumą": "Laidos metu A. Lubachas negalėjo suvokti V. Putino vykdomų žiaurių veiksmų logikos.\n\n„Po velnių, iš pradžių jis [V. Putinas] į gyventojus paleido raketas, o paskui proukrainietiškus asmenis ištrėmė arba nužudė. Dabar jis klausia likusių: „Ar norite priklausyti Rusijai?“.\n\nJis [V. Putinas] organizuoja referendumą šalyje, kuri net jam nepriklauso. Tai neįmanoma. O jei įmanoma, ką gi, mes taip pat galime tai padaryti“, – sakė jis.\n\nPo šių laidos vedėjo žodžių buvo demonstruojamas atskiras vaizdo įrašas, kuriame sakoma, kad Nyderlandams priklauso Rusija, todėl dabar turi būti surengtas referendumas dėl Kremliaus teritorijos prijungimo.\n\nREKLAMA\n\nVaizdo įraše sakoma:\n\n„Gerbiami Rusijos Federacijos gyventojai, nuo rugsėjo 23 d. iki 27 d. vyks referendumas, kur jūs galėsite balsuoti, ar norite, kad Nyderlandai jus aneksuotų. Žinoma, kad norite!\n\nNeklausykite Putino melų. Ko jis jums iš tiesų nepasako, tai, kad Rusija jau nuo pat pradžių priklausė Nyderlandams. Dabar pat laikas mums susivienyti. Mūsų karalius Viljamas IV taip pat yra ir jūsų karalius, kadangi dar 1816 m. caro Paulaius I dukra Ana Pavlovna ištekėjo už Viljamo II“, – sakoma vaizdo įraše.\n\nREKLAMA\n\nREKLAMA\n\nBe to, sarkastiškai pašiepiama, kad V. Putino dukra ne be reikalo gyveno Nyderlanduose, taip pat teigiama, kad ant buvusio Sovietų Sąjungos Komunistų partijos generalinio sekretorius Michailo galvos buvo ne įgimta odos dėmė, tačiau tatuiruotė.\n\n„Tai nėra sutapimas, kad Putino dukra gyveno Voorschotene ne vienerius metus. Ir patikėkite manimi: jūs čia gyvenate ne dėl malonumo, o dėl savo tikrosios tėvynės.\n\n<...> Kremlius slepia nuo jūsų ir dar daugiau: Gorbačiovas neturėjo portveino dėmės. Tai buvo Olandijos teritorijos tatuiruotė“, – teigiama vaizdo įraše.\n\nDutch TV host Arjen Lubach uncovers why Russia belongs to The Netherlands 👑. That's why a referendum is announced - Russians are invited to vote pic.twitter.com/ie0R9twzRU — Euromaidan Press (@EuromaidanPress) September 23, 2022\n\nOkupuotose Ukrainos teritorijose prasidėjo pseudoreferendumai\n\nMaskvos okupuotuose Ukrainos regionuose penktadienį prasidėjo balsavimas dėl prisijungimo prie Rusijos, kurį Kyjivas ir jo sąjungininkai pasmerkė kaip neteisėtą žemės užgrobimą.\n\nREKLAMA\n\nREKLAMA\n\nBalsavimas keturiuose Ukrainos regionuose, kuriuos iš dalies ar visiškai kontroliuoja Rusijos kariuomenė, prasidėjo 5 val. Grinvičo (8 val. Lietuvos) laiku ir turi baigtis antradienį, pranešė rusų naujienų agentūros.\n\nKyjivo sąjungininkės Vakaruose pseudoreferendumus rytinėse Donecko ir Luhansko srityse, taip pat pietiniuose Chersono ir Zaporižios regionuose laiko fiktyviais ir pažadėjo paskelbti Maskvai naujų sankcijų.\n\n„Referendumai“ okupuotose Ukrainos teritorijose vyksta Rusijos prezidentui Vladimirui Putinui anksčiau šią savaitę paskelbus 300 tūkst. kariuomenės rezervistų mobilizaciją, taip pat sulaukusią griežto pasmerkimo Vakaruose.\n\nMobilizacija buvo paskelbta po to, kai Ukrainos pajėgos susigrąžino beveik visą šiaurės rytinę Charkivo sritį per didžiulį kontrpuolimą, kurio metu atkovojo iš rusų šimtus miestų ir gyvenviečių, kelis mėnesius kontroliuotų Rusijos.\n\nKeturių okupuotų sričių prijungimas prie Rusijos po pseudoreferendumų, kurių baigtis veikiausiai niekam nekelia abejonių, žymės naują karo eskalaciją.\n\nREKLAMA\n\nREKLAMA\n\n„Negalime leisti ir neleisime, kad prezidentas Putinas liktų nenubaustas“, – ketvirtadienį Jungtinių Tautų Saugumo Tarybos posėdyje sakė JAV valstybės sekretorius Antony Blinkenas ir griežtai pasmerkė „referendumus“ okupuotose Ukrainos teritorijose.\n\n„Mūsų akyse griaunama tarptautinė tvarka, kurią palaikyti esame čia susirinkę... [Ukrainos suvereniteto gynimas] reiškia tarptautinės tvarkos gynimą, kai jokia valstybė negali jėga perbraižyti kitos valstybės sienų“, – kalbėjo jis.\n\n2014 metais Maskva aneksavo Ukrainai priklausantį Krymą po šiame Juodosios jūros pusiasalyje surengto analogiško „referendumo“.\n\nDidžioji dalis tarptautinės bendruomenės to plebiscito rezultatų nepripažino. Reaguodami Vakarai įvedė Maskvai virtinę sankcijų.\n\nŠią savaitę Niujorke susirinkę Vakarų lyderiai vienbalsiai pasmerkė pseudoreferendumus okupuotose Ukrainos teritorijose ir V. Putino paskelbtą rezervistų mobilizaciją. Prancūzijos prezidentas Emmanuelis Macronas, kreipdamasis į JT Generalinę Asamblėją, tą balsavimą pavadino „parodija“.\n\nRusijos užsienio reikalų ministras Sergejus Lavrovas atsikirto į Vakarų kaltinimus pareikšdamas, kad Ukraina skatina „rusofobiją“.\n\n„Šiandien mums bandoma primesti visiškai kitokį naratyvą apie Rusijos agresiją kaip pirminę šios tragedijos priežastį“, – sakė S. Lavrovas Saugumo Tarybai.",
    "Vilniuje surengtame „Future Symphony“ konkurse triumfavo aštuoniolikmetis iš Nyderlandų": "Rugsėjo 9 d. Lietuvos nacionalinėje filharmonijoje įvyko III tarptautinio kompozicijų simfoniniam orkestrui konkurso „Future Symphony“ finalinis koncertas. Penkias pasaulines jaunųjų kompozitorių premjeras atliko specialiai konkursui suburiamas „Future Symphony Orchestra“ (dirigentas Adomas Morkūnas-Budrys), rašoma konkurso pranešime žiniasklaidai.\n\nKonkurso Grand Prix pelnė Jasperas de Bockas (Nyderlandai) su kūriniu „Was auch geschieht?“ (liet. Kad ir kas nutinka). Kompozitoriui atiteko 1500 eurų piniginis prizas ir pakartotinis kūrinio atlikimas Lietuvos nacionalinio simfoninio orkestro (meno vadovas ir vyr. dirigentas Modestas Pitrėnas) koncertų sezone.\n\nKonkurso laureatais tapo Romanas Czura (Lenkija/Vokietija) už kūrinį „Black is Black“ (liet. Juoda yra juoda) bei Przemysławas Schelleris už kūrinį „Beyond the Threshold“ (liet. Anapus slenksčio). Jie lygiomis dalimis pasidalijo 1500 eurų prizinį fondą.\n\nKonkurso „Future Symphony“ finalinis koncertas. Jasperas de Bockas / J. Šopos nuotr.\n\nSauliaus Karoso labdaros ir paramos fondo prizu „už geriausią lietuvių autoriaus kūrinį“ apdovanotas kompozicijos „Agalma“ autorius Lukas Butkus.\n\nPublikos simpatijų prizas atiteko Davidui Johnui Roche`ui (Jungtinė Karalystė/Velsas) už kompoziciją „Edges of Sincerity“ (liet. Tikrumo pakraščiai).\n\n„Future Symphony Orchestra“ simpatijų prizą pelnė konkurso laimėtojas Jasperas de Bockas su kūriniu „Was auch geschieht?“\n\nTrečiajam „Future Symphony“ konkursui buvo pateiktos 22 partitūros iš 14 šalių: Australijos, Kinijos, Danijos, Estijos, Gruzijos, Vokietijos, Izraelio, Italijos, Lietuvos, Meksikos, Nyderlandų, Lenkijos, Jungtinės Karalystės ir Jungtinių Amerikos Valstijų.\n\nFinaliniam koncertui kūrinius atrinko 1-o turo žiuri: kompozitorius ir dirigentas Vykintas Baltakas (pirmininkas), kompozitorius Janis Petraškevičius (Latvija), dirigentas Modestas Barkauskas, kompozitorė Rita Mačiliūnaitė.\n\nKonkurso „Future Symphony“ finalinis koncertas. Tarp žiuri komisijos narių – Modestas Pitrėnas / J. Šopos nuotr.\n\nKonkurso finalinio koncerto metu nugalėtojus rinko 2-o turo žiuri: kompozitorius ir muzikologas Martinis Vilumas (Latvija/Lietuva, pirmininkas), kompozitorius ir garso menininkas Yannis Kyriakides (Kipras/Nyderlandai), kompozitorė ir muzikologė Justė Janulytė (Lietuva/Italija), dirigentas Modestas Pitrėnas, kompozitorius Ayalas Adleris (Izraelis) bei kompozitorius ir dirigentas Gediminas Gelgotas.\n\n„Future Symphony“ koncerto įrašą jau greitai bus galima išgirsti oficialaus konkurso transliuotojo LRT KLASIKOS eteryje.",
    "Nyderlanduose – ketvirta paeiliui trasos šeimininko Verstappeno pergalė": "Griežtai draudžiama DELFI paskelbtą informaciją panaudoti kitose interneto svetainėse, žiniasklaidos priemonėse ar kitur arba platinti mūsų medžiagą kuriuo nors pavidalu be sutikimo, o jei sutikimas gautas, būtina nurodyti DELFI kaip šaltinį.\n\n\n\n\n\n\n\n\n\n\n\nNuorodos kopijavimas Nyderlanduose – ketvirta paeiliui trasos šeimininko Verstappeno pergalė Nuoroda nukopijuota\n\n",
    "Dvi iš dviejų: Izraelis iš kelio patraukė ir Nyderlandus": "Vis dar skaudu,kad šitaip netolygiai grupės pasiskirstė.Izraelis sau ramiai savo grupėje tarp lyderių yra,kai mes tuo tarpu turime murkdytis dugne.Išvis,sunku suprasti,kaip 4 elitinės rinktinės į vieną grupę pateko,nesuprantu tos FIBA sistemos.Kai toks Izraelis gali ir dėl pirmos vietos pas save grupėje pakovoti,pikta net.",
    "Belgijos ministro „pagrobimo sąmoksle“ suimti keturi asmenys": "Nacionalinės prokuratūros duomenimis, įtariamąjį, 21 metų olandą, sulaikė Nyderlandų policija.\n\nPenktadienio vakarą Olandijoje taip pat buvo suimti dar trys olandai.\n\nTai įvyko po to, kai šios savaitės pradžioje prie teisingumo ministro V.van Quickenborne'o namų buvo rastas automobilis su šaunamaisiais ginklais.\n\nNuo to laiko ministras po „rimtos grėsmės“ buvo griežčiau policijos prižiūrimas, šeštadienį pranešė federaliniai prokurorai.\n\nJie sakė, kad praėjusią savaitę buvo „informuoti apie galimą grėsmę“ politiko saugumui, kuri buvo įvertinta labai „rimtai“, ir pradėjo tyrimą.\n\nTačiau tikslios grasinimo detalės liko neaiškios. Plačiai pranešama, kad tai buvo bandymas pagrobti žmogų, o kai kurios Belgijos žiniasklaidos priemonės sąmokslą siejo su narkotikų nusikaltėliais.\n\nProkuratūra šių detalių nepatvirtino.\n\nŠeštadienį sulaikius tris įtariamuosius, V.van Quickenborne'as „Facebook“ paskyroje pranešė, kad jam buvo skirta „griežta apsauga“ ir artimiausiomis dienomis jis nedalyvaus planuotuose renginiuose.\n\nJis teigė, kad visi, kurie dirba kovoje su organizuotu nusikalstamumu, žino, kokia rizika gresia, ir jis toliau sieks kovoti su nusikalstamomis grupuotėmis, „pasitelkdamas daugiau žmonių ir išteklių nei anksčiau“.\n\n„Leiskite man aiškiai pasakyti: už to stovintys žmonės pasiekia priešingą rezultatą, nei ketina, – sakė jis. – Tai stiprina mano įsitikinimą, kad turime tęsti kovą. Nusikaltėliai jaučiasi įvaryti į kampą. Šis jausmas yra teisingas.“\n\nBelgijos ministras pirmininkas Alexanderis De Croo sakė, kad grasinimas yra „visiškai nepriimtinas“, ir pridūrė, kad „niekas mūsų negąsdins“.\n\nDabar policija bando susigrąžinti keturis įtariamuosius iš Nyderlandų.\n\nTyrėjus prie vyrų atvedė automobilis su olandiškais numeriais, rastas prie V.van Quickenborne'o namų flamandiškame Kortrijko mieste.\n\nBelgijos naujienų televizija VRT praneša, kad prie namo, kuriuo ministras dalijasi su žmona ir sūnumi, automobilyje buvo rasta kalašnikovo automatų, šaunamųjų ginklų ir du buteliai benzino.\n\nPastarosiomis savaitėmis Belgija ėmėsi griežtesnių kovos su organizuotu nusikalstamumu priemonių – paskelbė planą, pagal kurį vietos valdžios institucijoms suteikiama daugiau galių kovoti su smurtu.\n\nAntverpeno uostamiestyje 2021 m. konfiskuota daugiau kaip 89 tonos narkotikų.\n\nPraėjusiais metais Europos Sąjungos policijos agentūra Europolas paskelbė ataskaitą, kurioje Belgija ir Nyderlandai įvardijami kaip „kokaino rinkos Europoje epicentras“.",
    "Dumbauskaitė po fantastiško pasirodymo turnyre Nyderlanduose: kažkoks kosmosas": "Įspūdingą žygį prestižiniame neįprasto formato paplūdimio tinklinio turnyre „Queen and King of the Court“ Utrechte (Nyderlandai) lietuvės Ieva Dumbauskaitė ir Gerda Grudzinskaitė baigė finale užimdamos puikią ketvirtąją vietą, rašoma tinklinio federacijos pranešime.\n\nKvalifikacijoje pasirodymą pradėjusios lietuvės sugebėjo prasibrauti iki finalo turnyre, kuriame dalyvavo praktiškai visos stipriausios Senojo žemyno paplūdimio tinklininkės.\n\nSekmadienį vakare mūsiškės stojo į kovą finale, kuriame taip pat sugebėjo pasirodyti solidžiai. Pirmajame rate lietuvės surinko 5 taškus ir užėmė trečiąją vietą. Su 2 taškais pasirodymą finale baigė penktos likusios žinomos šveicarės Anouk Verge-Depre ir Menia Bentele.\n\nAntrajame etape I. Dumbauskaitei ir G. Grudzinskaitei ilgą laiką nepavyko pelnyti taškų. Galiausiai mūsiškėms pavyko pasižymėti ir pelnyti iš viso 3 taškus, tačiau to patekimui į trečiąjį ratą neužteko. Lietuvos komanda turnyrą baigė ketvirtoje vietoje.\n\nIki trečiąją vietą šiame etape užėmusių vokiečių Karlos Borger ir Chantal Laboureur lietuvėms pritrūko vos dviejų taškų.\n\n„Likti per porą taškelių nuo prizinės vietos nėra lengva. Tą akimirką buvo ir skaudu, ir liūdna, žinant, kiek nedaug trūko iki apdovanojimo. Visgi ketvirta vieta yra kažkoks kosmosas – visiškai neįtikėtina. Mums buvo didelis džiaugsmas vien laimėjus kvalifikaciją. Visa ši savaitė buvo visiškas svajonės išsipildymas. Labai tuo džiaugiamės“, - po varžybų sakė I. Dumbauskaitė.\n\nTrečiajame finalo rate ir tuo pačiu visame turnyre triumfavo minėtos vokietės K. Borger ir Ch. Laboureur (13 tšk.). Tiek pat taškų surinko ir šveicarės, praėjusių metų Europos čempionės Tanją Huberli ir Niną Brunner, bet jos dėl papildomų rodiklių liko antros. Trečiąją vietą užėmė slovėnės Tjašą Kotnik ir Tajda Lovšin (2 tšk.).\n\nĮ šį turnyrą komandos buvo kviečiamos pagal Europos reitingą. Dėl to I. Dumbauskaitė ir G. Grudzinskaitė už savęs sugebėjo palikti daugybę tituluotų ir žinomų porų.\n\n„Neįtikėtinas jausmas. Dar emocijos verda ir reikia laiko, kad viską suvoktume. Aš esu maksimalistė ir kiekvieną kartą išėjusi į aikštelę, noriu laimėti. Finale labai norėjome prasibrauti į trečią ratą, kuris būtų garantavęs medalį, bet momentais šiek tiek „perdegėme“, paskubėjome arba buvome nepakankamai drąsios. Dėl to ta ketvirta vieta šiuo metu yra saldžiai karti“, - šypsojosi I. Dumbauskaitė.\n\nUž ketvirtąją vietą Lietuvos paplūdimio tinklininkėms atiteko 8 tūkst. eurų.\n\nŠis neįprasto formato paplūdimio tinklinio turnyras susilaukia vis didesnio populiarumo. Čia veiksmas vyksta labai greitai, žiūrovams tai sukelia daug emocijų. Specialiai įrengtoje arenoje Utrechte finalus stebėti pilnos tribūnos.\n\n„Manau, kad po vienos ar dviejų dienų tik suprasime, kokio lygio tai buvo turnyras ir kokią aukštą vietą mes užėmėme. Jautėme labai didelį palaikymą iš Lietuvos, daug kas rašė žinutes, domėjosi rezultatais. Mums tai reiškia labai daug“, - pabrėžė I. Dumbauskaitė.\n\nVyrų varžybose triumfavo norvegai Andersas Molis ir Christianas Sorumas, antrąją vietą užėmė Europos čempionai švedai Davidas Ahmanas ir Jonatanas Hellvigas.\n\n„Queen and King of the Court“ varžybos vyksta netradiciniu formatu. Komandos yra suskirstomos į grupes ir jos žaidžia pasikeisdamos. Pora, laimėjusi tašką, lieka aikštėje, o pralaimėjusias pakeičia kita pora. Taip komandos rotuojasi kol baigiasi laikas.\n\nBendrą turnyre Utrechte prizų fondą sudarė 200 tūkst. eurų.",
    "Belgus antrą kartą įveikę olandai – Tautų lygos finaliniame ketverte": "L. Messi dar šiais metais gali pagerinti vieną iš savo Argentinos rekordų",
    "Liūdna statistika įkvėpė veikti – kokie teigiami pokyčiai planuojami viešajame sektoriuje?": "Nors daug vyriausybių iki šiol mėgino pertvarkyti valstybės tarnybą, tačiau to sėkmingai padaryti nepavyko. Trūko nuoseklumo, o kartais ir finansų. Tad šiemet Seimo rudens sesijos metu bus teikiami du stambūs teisės aktų paketai: vienas susijęs su valstybės tarnybos pertvarka, t. y. žmogiškųjų išteklių valdymu, o kitas – su biudžetinių įstaigų valdysena. Pokyčius ilgainiui turėtų pajusti ne tik valstybės tarnautojai, bet ir šalies gyventojai.\n\nLiūdna statistika\n\nVidaus reikalų viceministrė Sigita Ščajevienė tikina, kad kone didžiausias pertvarkos siekis – valstybės tarnybą kiek įmanoma priartinti prie darbo rinkos. Valstybė, kaip darbdavys, turi būti konkurencinga. Ir tai galioja kalbant ir apie darbo užmokestį, ir apie darbuotojų mobilumą, ir apie personalo bei kompetencijų ugdymą.\n\n„Šiuo metu mūsų valstybės tarnautojai Europos lygiu atrodo gana liūdnai. Vertinant valstybės tarnautojus pagal jų gebėjimus Europoje esame 36 vietoje iš 38. Turime pripažinti, kad pasaulis juda pirmyn. Lietuvoje per pastaruosius dešimt metų įvyko labai didelių pokyčių. Tad tos kompetencijos ir gebėjimai, kurie buvo aktualūs prieš 10, 20 ar net 30 metų, yra nebeaktualūs. Tad valstybės tarnautojai turi nuolat tobulėti ir mokytis.“\n\nMinistrės pirmininkės patarėjas Vitas Vasiliauskas akcentuoja dar vieną problemą – valstybė susiduria su didele problema pritraukiant vadovus. Šiuo metu, Valstybės tarnybos departamento duomenimis, net 30 proc. atrankų į vadovų poziciją neįvyksta, daugėja laikinai pareigas einančių vadovų. Tai ydinga praktika.\n\nGretos Skaraitienės / BNS nuotr./15min studijoje Vidaus reikalų viceministrė Sigita Ščajevienė, Ministrės pirmininkės patarėjas Vitas Vasiliauskas, Verslo žinių vyriausiasis redaktorius Rolandas Barysas\n\n„Turime pakeisti sistemą taip, kad konkuruotume dėl tų pačių darbuotojų. Turi būti viena darbo rinka. O ilgą laiką valstybė buvo našlaičio pozicijoje ir su verslu konkuruoti negalėjo“, – teigia premjerės patarėjas.\n\nO kodėl taip yra – kalba patys skaičiai. Šiuo metu kone didžiausias atotrūkis tarp atlyginimų viešajame ir privačiame sektoriuje yra būtent vadovų grandyje. Viešajame sektoriuje vadovas uždirba net 40 proc. mažiau. Todėl natūralu, jog esant tokioms sąlygoms, lyderiai vangiai renkasi valstybės tarnybą. O kur dar kitos priežastys. Dažnu atveju vadovų rankos surištos – jiems trūksta įrankių pokyčiams įgyvendinti.\n\nCentralizuotas vadovų karjeros valdymas\n\nPertvarkos rengėjų siūlymas – centralizuotas vadovų karjeros valdymas. Pasak viceministrės S. Ščajevienės, tai užtikrintų nuoseklumą ir kokybę vadovų atrankose, veiklos vertinime, kompetencijų ugdyme.\n\nDaugelis ES ir EBPO šalių yra sukūrusios aukštesnę valstybės tarnybą – vadovų korpusą jos valdo centralizuotai. Šios šalys gali pasigirti efektyvesniu viešuoju valdymu. Pavyzdžiui, EBPO šalių Valstybės tarnybos efektyvumo indekse Nyderlandai užima 8 vietą, Estija – 12, Airija – 14 vietą, o Lietuva tik 20.\n\nAukštesnę valstybės tarnybą norima įtvirtinti ir Lietuvoje. Konkursus į įstaigų vadovų pareigas siūloma organizuoti centralizuotai, o į valstybės tarnautojų pareigas – decentralizuoti, leidžiant vadovui pačiam spręsti dėl savo komandos sudėties ir apimties.\n\nNauja atlygio politika\n\nPertvarkos metu bus sprendžiama ir nekonkurencingo atlygio valstybės tarnyboje problema. Pareiginę algą siūloma apskaičiuoti pagal vidutinį šalies darbo užmokestį – dabartinis bazinis dydis nėra niekaip pririštas prie objektyvių ekonominių rodiklių. Be kita ko, tai neleidžia palyginti darbo užmokesčio valstybės tarnyboje ir kituose sektoriuose. Taip pat planuojama panaikinti viršutines atlyginimų lubas, todėl vadovas galės mokėti darbuotojams didesnį atlyginimą.\n\nDarbo užmokestis ketinama susieti su turimomis kompetencijomis, gebėjimais ir veiklos rezultatais, o priedo už stažą – atsisakyti. Viceministrė S. Ščajevienė teigia, jog ši darbo užmokesčio dalis nemotyvuoja dirbti efektyviau ir siekti rezultatų. Be to, priedas už stažą iškreipia rinką – vienodas funkcijas atliekančių darbuotojų atlyginimas gali skirtis net 30 proc. Tai lemia valstybės tarnybos senėjimą, didėjantį atotrūkį tarp viešojo ir privataus sektoriaus.\n\nDabartinė sistema nebeaktuali\n\nDidelį atotrūkį tarp verslo ir viešojo sektoriaus įžvelgia ir „Verslo žinių“ vyriausias redaktorius Rolandas Barysas. Anot jo, viešosios paslaugos vis dar tempia mus žemyn kaip ant kojų uždėti svarmenys: „Akivaizdu, kad valstybei reikia lyderių. Postsovietiniu metu gimusi sistema dabar nėra aktuali. Todėl ją būtina keisti. Daugeliui vyriausybių to padaryti nepavyko, bet nežengę šio žingsnio nematysime modernios Lietuvos, sustingęs viešasis valdymas temps mus žemyn ir gerovės valstybės vizija bus nepasiekiama.“\n\nGretos Skaraitienės / BNS nuotr./15min studijoje Vidaus reikalų viceministrė Sigita Ščajevienė, Ministrės pirmininkės patarėjas Vitas Vasiliauskas, Verslo žinių vyriausiasis redaktorius Rolandas Barysas\n\nPasak R. Baryso, ši pertvarka aktuali ir svarbi tiems, kurie turi žinių ir nori turėti jų dar daugiau mainais už socialines garantijas ir konkurencingą darbo užmokestį. Taip pat, anot jo, sveikintinas noras matuoti veiklos rezultatus, nes tai versle daroma jau seniai. Ir ne kartą per metus ar ketvirtį, o kasdien. Tai tikrai motyvuoja veikti.\n\nSvarbu nuoseklumas\n\nV. Vasiliauskas tikina, kad kaip niekada svarbu krypties laikytis bent 10 metų. Tai turi tęstis ilgiau nei vienas politinis ciklas – kitokiu atveju nieko nebus, ir toliau nejudėsime į priekį. „Esmė yra žmonės, juk ne stalas kuria paslaugas ir produktą. Į tai ir turime investuoti. Pažvelkime į 2012 metais vykusią valstybinių įmonių reformą, rezultatus pamatėme po 4–5 metų, tad ir čia tiek teks palaukti“, – įžvalgomis dalijasi pašnekovas.\n\nViceministrė sutinka, kad pokyčiams reikia laiko. Tačiau, pasak jos, išsprendus vadovų klausimą, pirmuosius rezultatus tiek valstybės tarnautojai, tiek šalies gyventojai pajus greitai.\n\nGretos Skaraitienės / BNS nuotr./15min studijoje Vidaus reikalų viceministrė Sigita Ščajevienė, Ministrės pirmininkės patarėjas Vitas Vasiliauskas, Verslo žinių vyriausiasis redaktorius Rolandas Barysas\n\nInformacija parengta bendradarbiaujant su LR vidaus reikalų ministerija, kuri įgyvendina Europos Sąjungos ir Lietuvos Respublikos valstybės lėšomis finansuojamą projektą „Lietuvos Respublikos vidaus reikalų ministerija – Informavimas apie veiksmų programą“.",
    "Algirdas Sysas. Ar valstybės tarnybos „uabizacija“ negresia nepotizmu, atskirtimi, mobingu?": "Konservatorių – liberalų Vyriausybė pradeda valstybės tarnybos reformą, kuri, sutinku, yra reikalinga. Vis dėlto, esu įsitikinęs, kad dabar siūlomas jos variantas yra pernelyg elitistinis, o ja toliau siekiama įgyvendinti viešojo sektoriaus neoliberalizaciją, valstybines įstaigas paverčiant savotiškais „uabais“, kur neproporcingai dideles galias turės vadovų grandis.\n\nValdantieji, baksnodami į Tarptautinį valstybės tarnybos efektyvumo indeksą, kur Lietuva užima 20 vietą iš 38, o pagal gebėjimus yra vos 36 vietoje, tvirtina, kad reikia sekti 8, 12 ir 14 vietą užimančiomis valstybėmis – atitinkamai Nyderlandais, Estija ir Airija, kurios neva įvykdė reikiamas reformas būtent tik vadovų lygmenyje ir dėl to yra tokiose aukštose pozicijose.\n\nPirmiausia, minėtas indeksas yra sudaromas tik nuo 2017 metų, ir tada Estija buvo 7, Nyderlandai – 14, Airija – 20 vietose. Antrą ir kol kas paskutinį kartą jis sudarytas 2019 metais, juo ir remiasi lietuviškos reformos autoriai. Be to, visose šiose šalyse viešojo sektorius reformos buvo ir tebėra kompleksinės, o vadovų grandies stiprinimas – tik vienas iš elementų.\n\nEstija garsėja skaitmenizacija ir dizaineriško mąstymo, kuriuo remiantis problemos sprendžiamos, prioretizuojant piliečių poreikius, diegimu valstybės tarnyboje. Airija šiuo metu įgyvendina dešimties metų valstybės tarnybos atnaujinimo strategiją, kurios akcentas – per inovacijas, profesionalumą ir gyvybingumą pagerinti žmonių gyvenimą, o vertybės – lygybė, teisingumas, pagarba, nepriklausomybė, integralumas ir nešališkumas. Nyderlandai apskritai yra valstybė, kuri nuolatos ieško, kaip kažką pagerinti savo teritorijoje, o visa valstybės tarnyba čia veikia kaip vieninga organizacija, o ne atskiri valstybinių įstaigų „uabai“, kaip dabar ketina padaryti Lietuvoje dabartinė valdžia.\n\nJau nuo 2008 metų kalbu, kad viešąjį sektorių reikia stiprinti pirmiausia per atlyginimų kėlimą. Priminsiu, kad dar per 2008 m. krizę valstybės tarnautojams sumažinus darbo užmokestį, kuris skaičiuojamas pagal bazinį dydį, pastarasis iki šiol neatstatytas į buvusį prieš tuos beveik 15 metų. Kitur algos kilo keliolika procentų, o viešajame sektoriuje – prie bazinio dydžio pridėti keli ar keliolika eurų. Įstatymiškai premijuoti valstybės tarnautojus galima ir dabar, bet dažnai tiesiog nėra iš ko.\n\nTai apie ką mes kalbame? Dėl to ir valstybės tarnyba taip susitraukė, niekas nenori ten dirbti, nors buvo laikas, kai tikrai buvo pasiektas pakankamai aukštas profesionalumo lygis.\n\nUždarius šią Pandoros skrynią išsispręs daug problemų. Tačiau pradėjus valstybės tarnybos „uabizaciją“, kai nuo objektyvaus darbo apmokėjimo pereinama prie subjektyvaus, ir čia viską sprendžia vadovas, profsąjungų galios – tik formalios, o darbuotojo žodis apskritai nieko nereiškia, darbo stažo nelieka, tai tuomet, vadinasi, lieka tiesiog eiliniai darbo santykiai. Pagal tokią mūsų reformatorių logiką išeitų, kam tada išvis reikalingas naujasis Valstybės tarnybos įstatymas, jei yra liberalusis Darbo kodeksas.\n\nReformos autoriai ramina, kad ji yra ilgalaikė, tęstinė, o po vadovų sektoriaus stiprinimo ir jų darbo užmokesčio kėlimo ateis eilė ir eiliniams valstybės tarnautojams. Bėda ta, kad dabartiniams vadovams valstybės tarnyboje nėra taip jau blogai, palyginti su eiliniais valstybės tarnautojais, o pastarieji ir taip jau laukia per ilgai, kada jų algos taps nors kiek oresnės. Ir ką šiuo atveju reiškia ilgalaikė reforma? Kad tiems eiliniams valstybės tarnautojams darbo sąlygos pagerės ir algos pakils kažkada tolimoje perspektyvoje?\n\nO svarbiausia, kad reformai planuojant būti tokiai elitistinei, t. y. vykstant tik vadovų lygmenyje, valstybės tarnyboje atsiras didelė nelygybė tarp aukštas ir žemas pareigas užimančių tarnautojų, o tai automatiškai yra blogos organizacijos, blogo darbdavio požymis.\n\nAr reikia, kad Lietuvos valstybės tarnyba virstų savotišku „UABeliu“, kur vadovai gauna milžiniškas algas, o eiliniai darbuotojai uždirba tiek, kad vos suduria galą su galu? Regis, ir privatus verslas jau stengiasi būti progresyvus savo darbuotojų atžvilgiu bei mažinti socialinę nelygybę ir atskirtį tarp jų. Kodėl dabartinė Vyriausybė nusprendė žengti žingsnį atgal, sumenkinant darbuotoją ir paverčiant jį sistemos straigteliu?\n\nDidelis galios disbalansas valstybės tarnyboje sukurs prielaidas mobingui, nepotizmui, oportunizmui, o gal net ir korupcijai. O gal valstybės tarnyba rengiama valdančiųjų partijų trijulės, istoriškai garsėjančios glaudžiais ryšiais su verslu, rėmėjams ir rinkėjams iš privataus sektoriaus? Juk valdžios ir verslo artumas, taip pat migracija tarp verslo ir valstybės tarnybos dažnai sukuria prielaidas korupcijai.\n\nKonservatoriai, liberalai ir „Laisvės partija“ į valdžią atėjo pristatydami save veržliais, jaunatviškais ir beveik viską galinčiais. Tačiau drįsčiau teigti, kad atėjo jie ir su labai pasenusiu – neoliberalizmo – raugu.\n\nVyliausi, kad ta su demokratiniu ir ekonominiu perėjimu praėjusio amžiaus dešimtojo dešimtmečio pradžioje gimusi ir ilgai Lietuvos laisvosios rinkos instituto (LLRI) puoselėta mada jau praėjo, o Lietuvos dešinieji politikai jau išmoko kritiškai vertinti „valstybės mažinimo“ ir panašias. idėjas. Regis, klydau. Galima pajuokauti, kad išsipildė LLRI svajonė – sumažėjo Lietuvos viešasis sektorius, tiesa, dėl mažų algų.\n\nValstybės tarnybos reformai reikia kompleksiškumo ir balanso. Šiuo retu atveju sutinku su prezidentu – kad su vandeniu neišpiltume ir vaiko.",
    "Nukeliavo iki pusfinalio: „Gulbelė“ neatsilaikė prieš antrą vietą pasaulio reitinge užimančius serbus": "Ketvirtfinalyje „Gulbelė“ be didesnių problemų 22:15 eliminavo Antverpeno „Antwerp“ (Belgija) komandą, savo gretose turinčią 3 iš 4 Tokijuje ketvirtą vietą užėmusios Belgijos olimpinės rinktinės narių. „Gulbelė“ šias rungtynes pradėjo taip įspūdingai, kad vienu metu pirmavo net 11:1. Vėliau jų persvara buvo dar išaugusi (13:2, 18:6, 19:7). 11 tšk. pelnė vos vieną metimą prametęs A. Pukelis. P. Beliavičius (6 atkovoti kamuoliai) ir M. Užupis surinko po 4 tšk., o M. Kumpys – 3.\n\nPusfinalyje „Gulbelė“ 14:21 neatsilaikė prieš antrą vietą pasaulio reitinge užimančią Limano „Huishan NE“ (Serbija) komandą. 6 tšk. pelnė dėjimais lanką drebinęs M. Kumpys, 4 – A. Pukelis, 3 – P. Beliavičius ir 1 – M. Užupis. Lietuvius nemaloniai nustebino Aleksandaras Ratkovas, pataikęs visus 3 mestus tolimus metimus.\n\nREKLAMA\n\n„Huishan NE“ galiausiai tapo ir turnyro nugalėtojais, finale 21:15 įveikę „Paris“ (Prancūzija).\n\n„Gulbelė“ šeštadienį užtikrintai tapo D grupės nugalėtojais. Lietuviai 22:15 nugalėjo kvalifikaciją įveikusią Konstancos „CSU Neptun“ (Rumunija) ekipą ir 22:16 pranoko Vienos „Vienną“ (Austrija).\n\nTurnyre dalyvavo ir Marijampolės „Mantinga“ (Evaldas Džiaugys, Tautvydas Kliučinykas, Justas Nausėdas, Žygimantas Šimonis). B grupėje lietuviai patyrė dvi skaudžias nesėkmes – 19:21 prieš Utrechto „Utrecht“ (Nyderlandai) ir 19:20 prieš „Antwerp“.\n\nREKLAMA\n\nREKLAMA\n\nBeje, šeštadienį turnyrą paženklino ir jaudinanti akimirka. Turnyro didžėjus Mike‘as pasipiršo savo merginai.\n\n6 geriausios turnyro Utrechte komandos išsidalino 122 tūkst. JAV dolerių prizinį fondą. Nugalėtojams atiteko 40 tūkst. JAV dolerių, o trečią vietą užėmusi „Gulbelė“ pelnė 22 tūkst. JAV dolerių.\n\nUtrechte buvo kovojama ir dėl įskaitinių pasaulio turo taškų, kurie vėliau nulems 12 pajėgiausių komandų, pateksiančių į finalinį sezono etapą. „Gulbelė“ su 255 taškais bendroje sezono įskaitoje pakilo į 4-ą vietą, o „Mantinga“ (96 tšk.) įtemptai kovoja dėl patekimo į 12-uką ir šiuo metu kaip tik yra 12-a. Marijampoliečiai Utrechte užėmė 9-ą vietą.",
    "Giannis siautėjo prieš Italiją, Avdija palaužė Nyderlandus": "Graikijos (2-0) rinktinė C grupėje išvargo nelengvą pergalę prieš Italijos (1-1) nacionalinę komandą 85:81 (23:17, 24:23, 24:17, 14:24).\n\nGraikų superžvaigždė Giannis Antetokounmpo surengė dar vieną dominuojantį pasirodymą pelnydamas 25 taškus, atkovodamas 11 kamuolių ir surinkdamas 31 naudingumo balą.\n\nNuo pirmųjų minučių savo pranašumą įrodinėję Graikijos krepšininkai po trijų kėlinių užtikrintai pirmavo 71:56, tačiau lemiamu metu suteikė šansą Italijai išsigelbėti.\n\nGalingai spurtavę italai paskutinę minutę sumažino atsilikimą iki 3 taškų (81:84), o po Nicko Calatheso netaiklaus metimo Simone Fontecchio ir Stefano Tonutas turėjo šansus lyginti rezultatą, tačiau jų tritaškiai skriejo pro šalį.\n\nGraikija: Giannis Antetokounmpo 25 (11 atk. kam.), Tyleris Dorsey 23, Dimitrios Agravanis 13, Kostas Sloukas 7, Kostas Papanikolaou ir Nickas Calathesas po 6.\n\nItalija: Simone Fontecchio 26 (5 rez. perd.), Achille Polonara 14 (10 atk. kam.), Stefano Tonutas 13, Nicolo Melli 8.\n\n\n\n\n\nTuo metu Izraelis (2-0) antrąją pergalę iš eilės D grupėje iškovojo 74:67 (18:18, 14:22, 18:11, 24:16) nugalėdamas Nyderlandus (0-2).\n\nNyderlandų rinktinė sėkmingiau pradėjo susitikimą ir net turėjo dviženklį pranašumą 40:29, tačiau po pertraukos Izraelio komanda perėmė iniciatyvą.\n\nDeni Avdija pastangų dėka Izraelis spurtavo 12:0 ir likus žaisti 10 minučių išsiveržė į priekį 53:51, tačiau lemiamu metu Izraelis spurtavo 15:5 ir atsiplėšęs 70:64 užsitikrino pergalę.\n\nĮ priekį nugalėtojus tempęs D. Avdija pelnė 21 tašką, atkovojo 4 kamuolius ir surinko 19 naudingumo balų.\n\nIzraelis: Deni Avdija 21, Yamas Madaras 14, Romanas Sorkinas 10 (6 atk. kam.).\n\nNyderlandai: Worthy De Jongas 12, Charlonas Kloofas 11, Mohamedas Kherrazi 10 (6 atk. kam.).\n\n\n\n",
    "Geriausių šalių antrepreneriams sąrašas: kuo Lietuva nusipelnė tokios aukštos vietos": "Lietuva – viena geriausių pasaulio vietų, kurioje gali gyventi naujų verslų kūrėjai ir iniciatoriai. Tokią išvadą padarė mokslinių tyrimų projektas „Global Etrepreneurship Monitor“ (GEM), 50 pasaulio valstybių įvertinęs pagal antrepreneriams sudarytas sąlygas.\n\nLietuva – viena geriausių pasaulio vietų, kurioje gali gyventi naujų verslų kūrėjai ir iniciatoriai. Tokią išvadą padarė mokslinių tyrimų projektas „Global Etrepreneurship Monitor“ (GEM), 50 pasaulio valstybių įvertinęs pagal antrepreneriams sudarytas sąlygas.\n\nGEM kasmet skelbia tyrimą „National Entrepreneurship Context Index“, kuriame valstybės vertinamos pagal 13 verslumo aplinkos kriterijų, už kuriuos skiriami balai, o šalys tokiu būdu surikiuojamos pagal jų palankumą atreprenerystei – šiuolaikinei verslininkystės formai, sudarančiai prielaidas įžvelgti unikalias idėjas bei organizuoti išteklius tų idėjų įgyvendinimui.\n\nŠiemet paskelbtame 2021-2022 m. NECI indekse GEM ekspertai Lietuvai skyrė itin aukštą vietą.",
    "Jei krizė smogtų visu smarkumu: kurios Europos šalys dosniausios savo bedarbiams ir kaip tarp jų atrodo Lietuva": "© Sekundė.lt\n\nPer 2008 m. finansų krizę ir keletą metų po jos nedarbo lygis Europos Sąjungoje buvo pakilęs į rekordines aukštumas. Šiandien jis rekordinėse žemumose, tačiau ekonomistai vis garsiau kalba apie naują sunkmetį. Prognozuojama, kad šįkart jis nebus toks gilus kaip prieš 15 metų, bet vis dėlto – jei nedarbo lygis vėl augtų, kurių ES šalių bedarbiai naują krizę išgyventų labiausiai ir kaip bendrame Europos kontekste atrodo Lietuva?\n\nSusiję straipsniai Tragedija ir šokas – tokiais žodžiais situaciją vertina verslas: gali būti, kad laukia gana juodas scenarijus Vilniaus apskritis – didžiausių darbdavių būstinių vieta,",
    "Pirmąją rungtynių pusę pramiegoję „Šiauliai“ baigė kovą Čempionų lygos atrankoje": "Nuotr.: FIBA\n\n„Šiaulių“ žygis FIBA Čempionų lygos atrankoje truko vienerias rungtynes.\n\nMalagoje vykstančioje atrankoje Antano Sireikos auklėtiniai 73:85 (18:23, 10:27, 24:12, 21:23) nusileido Hertogenboso „Heroes“ klubui iš Nyderlandų.\n\nAntrajame atrankos etape olandai žais su šeimininkų Malagos „Unicaja“ klubu.\n\nNyderlandų klubas „Šiaulius“ į nokdauną pasiuntė jau pirmoje rungtnynių pusėje. Pradedant pirmojo kėlinio pabaigą ir baigiant visu antruoju ketvirčiu „Heroes“ laimėjo atkarpą 32:10 ir įgijo triuškinamą pranašumą – 50:28.\n\nPo pertraukos Saulės miesto klubui pavyko spurtuoti ir 27-ąją minutę komandas skyrė vienženklis skirtumas (46:55), kuris išliko tarp komandų ir lemiamo ketvirčio pradžioje – 55:64.\n\nVis dėlto arčiau Lietuvos klubui prie varžovų priartėti nepavyko ir „Heroes“ tvirtai žengė į antrą Čempionų lygos atrankos etapą.\n\n„Šiauliuose“ naudingiausias buvo Donatas Sabeckis. Gynėjas per 33 minutes pelnė 16 taškų (4/8 dvit., 2/5 trit., 2/3 baud.), atkovojo ir perėmė po 4 kamuolius bei surinko 18 naudingumo balų.\n\n16 taškų šiauliečiams pelnė ir naujokas Kyle'as Mangas, tačiau amerikietis pataikė 6 metimus iš 16, suklydo 4 kartus ir surinko 7 naudingumo balus.\n\nSireika šiose rungtynėse vertėsi be centro Nemanjos Bezbradicos.\n\nNugalėtojus į pergalė atvedė po 17 taškų įmetę Emmettas Naaras ir Vernersas Kohsas.\n\n„Šiauliai“: Kyle'as Mangas (3/9 trit., 4 kld.) ir Donatas Sabeckis po 16, Paulius Danusevičius 11 (6 atk. kam.), Martynas Varnas ir Jonas Zohore (8 atk. kam.) po 9.\n\n„Heroes“: Vernersas Kohsas ir Emmettas Naaras po 17, Thomasas Van der Marsas 12.\n\nRungtynių įrašas:",
    "Iš Vienos išvyko TATENA misija, turinti aplankyti Zaporižios AE; CNN: Ukraina Chersone atkovojo keturis kaimus": "Sekmadienio įvykių juostą galima rasti čia.\n\n[infogram id=\"a552e859-9d4e-4024-91d3-6a593635aea4\" prefix=\"SEe\" format=\"interactive\" title=\"2022-08-28 Numanoma Ukrainos teritorijos kontrolė isw\"]\n\n22:00 Baigiame pildyti pirmadienio naujienų juostą\n\nNaujausias žinias pranešime antradienį 7 val.\n\nNemokami naujienlaiškiai į savo el. pašto dėžutę: Verslo valdymas\n\nRinkodara\n\nFinansai ir apskaita\n\nRinkos\n\nMano verslas\n\nPrekyba\n\nStatyba ir NT\n\nPramonė\n\nTransportas\n\nTechnologijos\n\nLaisvalaikis\n\nMano pinigai\n\nSvarbiausios dienos naujienos trumpai: Verslo naujienos\n\nVŽ Premium naujienos\n\n\n\n21:33 CNN: Ukraina Chersone atkovojo keturis kaimus\n\nUkrainos kariai iš Rusijos okupacijos atkovojo keturis kaimus pietuose netoli Chersono miesto, CNN pranešė karinis šaltinis.\n\n„Operacija prasidėjo naktį masiniu rusų pozicijų ir užnugario apšaudymu“, – sakė šaltinis, kurio CNN neįvardija saugumo sumetimais.\n\n„Pagrindinė puolimo kryptis buvo Pravdynė. Smogėme jų (rusų – VŽ) pėstininkams ir jie pabėgo. Dabar išlaisvinome keturis kaimus. Trijose vietose pralaužta jų pirmoji gynybos linija“, – teigė jis.\n\nAnot šaltinio, išlaisvinti Nova Dmytrivkos, Archanhelskės, Tomyna Balkos ir Pravdynės kaimai.\n\nŽemiau žemėlapyje galima matyti atkovotų kaimų išsidėstymą. Dėl pavadinimo sutapimo su kitais Ukrainos kaimais, nepažymėta Nova Dmytrivka.\n\n„Google žemėlapių“ ekrano vaizdas su atkovotais kaimais.\n\n21:24 Rusija pakeitė nuomonę: dabar sako atrėmusi kontrpuolimą\n\nRusijos gynybos ministerija pirmadienį pranešė, kad Ukrainos kariai bandė surengti puolimą pietinėse Mykolajivo ir Chersono srityse bei patyrė daug nuostolių, skelbia valstybinė naujienų agentūra „RIA Novosti“.\n\nAnksčiau Kirilas Stremousovas, rusų primestas Chersono srities administracijos vadovo pavaduotojas, ir Sergejus Aksionovas, Rusijos skirtas Krymo vadovas, aiškino, kad Ukraina nepradėjo jokio kontrpuolimo ir tai tėra tik „Kyjivo pranešimai“.\n\n20:56 Chersono deputatas: bandoma atgauti dešiniojo kranto kontrolę\n\nSerhijus Chlanas, Chersono srities tarybos deputatas, sako, kad pirmuoju kontrpuolimo etapu siekiama susigrąžinti Chersono srities dešiniojo kranto kontrolę.\n\n„Vis dar sunku kalbėti apie kairiojo kranto išlaisvinimą, nes sugadinti transporto keliai sulaikys mūsų ginkluotąsias pajėgas“, – teigė jis.\n\n20:26 JAV: kontroliuojamas Zaporižios AE sustabdymas būtų saugiausias variantas\n\nBaltieji rūmai pirmadienį pareiškė, kad Rusija turėtų sutikti su demilitarizuota zona aplink Ukrainos branduolinę jėgainę, kuri tapo pavojinga fronto linija vykstančiame kare.\n\nJohnas Kirby, Baltųjų rūmų atstovas, žurnalistams sakė, kad Joe Bideno, prezidento, administracija remia Tarptautinės atominės energijos agentūros (TATENA) vadovaujamą vizitą į Zaporižios atominę elektrinę.\n\nPasak jo, kontroliuojamas elektrinės sustabdymas būtų saugiausias variantas.\n\n20:02 Ukraina atrėmė puolimus keturiomis kryptimis\n\nUkrainos ginkluotųjų pajėgų generalinis štabas savo vakaro suvestinėje informacijoje skelbia, kad atrėmė Rusijos pajėgų puolimus Slovjansko, Kramatorsko, Bachmuto, Avdijivkos rajonuose.\n\nPranešama apie rusų apšaudymus Charkive ir Zaporižioje.\n\nApie situaciją Chersone Generalinis štabas neskelbia.\n\n19:42 Ryga: JT komitetas prašė stabdyti sovietinio paminklo nukėlimą, bet darbai jau buvo atlikti\n\nJungtinių Tautų Žmogaus teisių komitetas paprašė Latvijos įšaldyti planus nukelti didžiausią Baltijos šalyse sovietmetį šlovinantį paminklą Rygoje, tačiau toks kreipimasis buvo gautas, kai išmontavimo darbai jau buvo atlikti, BNS pirmadienį pranešė Užsienio reikalų ministerija.\n\nPasak Dianos Eglytės, ministerijos atstovės, rugpjūčio 26-ąją URM iš Komiteto gavo penkių asmenų skundus dėl galimų Tarptautinio pilietinių ir politinių teisių pakto pažeidimų Latvijoje.\n\nPareiškėjai apskundė Rygos sprendimą išmontuoti monumentą su fašistine Vokietija kovojusiems sovietų kariams, prašydami laikinai įšaldyti griovimo darbus, taip pat išsaugoti keturias jau išmontuotas dalis.\n\nD. Eglytė pabrėžė, kad Žmogaus teisių komiteto prašymas gautas per vėlai, todėl jo nebeįmanoma įgyvendinti. Pasak URM atstovės, panašūs sprendimai nėra teisiškai privalomi, tačiau Ryga stengiasi į juos atsižvelgti.\n\n1985 metais sostinės Pardaugavos rajone pastatytą Monumentą Sovietinės Latvijos ir Rygos išvaduotojams nuo vokiečių fašistų okupantų sudarė karių bei moters statulos ir tarp jų iškilęs 79 metrų aukščio obeliskas.\n\nKetvirtadienį buvo išmontuotas paskutinis memorialo elementas – obeliskas. Jis buvo nukeltas aidint garsioms griovimo darbus stebėjusių žmonių ovacijoms.\n\n19:29 Zaporižios AE vaizdai\n\nKompanija „Maxar Technologies“ pasidalijo šio ryto vaizdais, kaip atrodo rusų užimta Zaporižios atominė elektrinė (AE).\n\nNew #satelliteimagery from this morning, August 29, 2022, of the #Zaporizhzhia nuclear power plant in Enerhodar, #Ukraine. A group of inspectors from the International Atomic Energy Agency (#IAEA) prepare to visit the facility this week. pic.twitter.com/SVY9dDjak5— Maxar Technologies (@Maxar) August 29, 2022\n\n19:10 Iš Vienos išvyko TATENA misija\n\nUkrainos užsienio reikalų ministerija pranešė, kad iš Vienos išvyko Jungtinių Tautų branduolinės priežiūros tarnybos grupė, turinti aplankyti Rusijos okupuotą Zaporižios atominę elektrinę pietų Ukrainoje.\n\n„Tarptautinės atominės energijos agentūros (TATENA) misija šiandien turi atvykti į Kyjivą“, – socialiniame tinkle „Facebook“ parašė ministerijos atstovas Olehas Nikolenko.\n\nAnot jo, misija darbą Zaporižios AE pradės artimiausiomis dienomis.\n\nTATENA delegacija. 7 iš dešinės – Rafaelis Grossi, misijos vadovas. Deano Calmos (TATENA / „Reuters“ / „Scanpix“) nuotr.\n\n18:48 Sprogimai Melitopolyje\n\nKeturi galingi sprogimai nugriaudėjo prie šiaurinio išvažiavimo iš rusų okupuoto Melitopolio, praneša Ivanas Fiodorovas, meras.\n\n18:22 P. Porošenka: kontrataka prasidėjo 7 val. vietos laiku\n\nPietų Ukrainoje vyksta „ilgai lauktas“ Ukrainos kontrpuolimas prieš Rusijos pajėgas, kuriuo siekiama atkovoti Maskvos kontroliuojamą teritoriją, pirmadienį CNN sakė Petro Porošenka, buvęs Ukrainos prezidentas.\n\n„Tai ilgai laukta kontrpuolimo operacija. Ji prasidėjo šiandien 7 val. ryto (vietos ir Lietuvos laiku) apšaudymu ir raketų ataka“, – sakė jis.\n\n„Tai pirmas kartas nuo 2022 m. vasario, kai šiai kontratakai buvo surinkta tiek daug Ukrainos karių su vakarietiška artilerija, su vakarietiškomis HIMARS ir vakarietiškomis raketomis“, – pridūrė P. Porošenka.\n\n17:17 Mykolajive žuvo du žmonės\n\nAtnaujinta 17:33\n\nOleksandras Senkevičius, Mykolajivo meras, sako, kad po rusų apšaudymo jo mieste žuvo du žmonės, mažiausiai 5 – sužeisti.\n\nŠiuo metu įvykio vietoje dirba gelbėjimo tarnybos.\n\n16:50 Rusija neigia, kad Ukraina pradėjo kontrpuolimą\n\nKyjivo pranešimai apie Ukrainos ginkluotųjų pajėgų puolimą Chersono kryptimi esą didina žmonių norą „baigti košmarą“ ir ateiti į referendumą, pareiškė Kirilas Stremousovas, rusų primestas Chersono srities administracijos vadovo pavaduotojas.\n\nTą pačią nuomonę išsakė ir Sergejus Aksionovas, Rusijos skirtas Krymo vadovas, tačiau Natalija Humeniuk, Ukrainos operatyvinės grupės „Pietūs“ vadovybės atstovė, įspėjo, kad tokie pranešimai gali pasirodyti iš Maskvos pusės.\n\nJi taip pat informavo, kad savo kontrpuolimą Ukraina komentuos mažiau, nes karinės operacijos sėkmė tiesiogiai priklauso nuo informacijos slaptumo. VŽ išsamiau rašė apie puolimą Chersone 13:50 val.\n\n16:33 Apšaudomas Mykolajivas\n\nOleksandras Senkevičius, Mykolajivo meras, praneša, kad mieste girdimi galingi sprogimai.\n\nVitalijus Kimas, srities gubernatorius, sako, kad Rusijos pajėgos raketomis apšaudo Mykolajivo centrą. Jis informuoja, kad yra sužeistų, tačiau konkretaus skaičiaus kol kas negali patikslinti.\n\n16:00 JAV: Ukrainos pajėgos pradėjo rengtis kontrpuolimui\n\nUkrainos pajėgos pradėjo parengiamąsias operacijas šalies pietuose, siekdamos pasiruošti mūšio lauką dideliam kontrpuolimui, sako du aukšto rango JAV pareigūnai.\n\nKaip praneša CNN, Ukraina dabar smogia ginklų sistemoms, vadovybei, šaudmenų sandėliams ir kitiems taikiniams.\n\nPasak pareigūnų, kurie buvo supažindinti su žvalgybine informacija, JAV mano, kad per ilgai lauktą kontrpuolimą bus derinamos oro ir antžeminės operacijos.\n\n15:42 Nyderlandai nusiųs į Ukrainą daugiau ekspertų padėti TBT tyrimui\n\nNyderlandai pirmadienį pranešė, kad nusiųs į Ukrainą dar tris tyrėjų grupes, kurios padės Tarptautiniam Baudžiamajam Teismui (TBT) tirti karo nusikaltimus, įvykdytus nuo Rusijos invazijos į provakarietišką kaimynę pradžios.\n\nNyderlandų užsienio reikalų, gynybos ir teisingumo ministerijos bendrame laiške parlamentui nurodė, kad tyrėjai dirbs „po Tarptautinio Baudžiamojo Teismo vėliava“. TBT būstinė yra Nyderlandų mieste Hagoje.\n\nNyderlandų karo policijos komandos bus atsiųstos „2022 metų rudenį ir, jei situacija leis, 2023 metų pavasarį bei tų metų rudenį“, nurodoma bendrame laiške.\n\nGegužę TBT išsiuntė į Ukrainą 42 tyrėjų komandą, kurioje dirba „daug olandų ekspertų“. Kol kas TBT atsisako nurodyti, kada tikisi pateikti pirmuosius kaltinimus dėl nusikaltimų Ukrainoje.\n\n15:37 Vogti grūdai iš Luhansko geležinkeliu gabenami į Rusiją\n\nLuhansko srityje, Starobilske ir Svatove, Rusijos pajėgos laiko 70 vagonų su vogtais grūdais, kuriuos planuoja išgabenti į šalį agresorę, praneša Serhijus Haidajus, gubernatorius.\n\nAnot jo, okupacinė valdžia turi problemų net su geležinkelio transportu, todėl traukiniai pasienio kryptimi išvyksta kartą per dvi dienas.\n\n„Pirmiausia jie organizavo grūdų eksportą per Starobelsko elevatorių. O neseniai jie pradėjo vežti ir iš Svatovo. Eilėje stovi 60–70 vagonų, nes priešas turi tik 10 vagonų, pritaikytų grūdų eksportui“, – sakė gubernatorius.\n\n15:22 JAV ir sąjungininkai planuoja dar vieną susitikimą dėl Ukrainos\n\nLloydas Austinas, JAV gynybos sekretorius, rugsėjo 8 dieną Vokietijoje susitiks su kolegomis iš šalių sąjungininkių aptarti paramos Rusijos užpultai Ukrainai, pirmadienį pranešė JAV kariuomenė.\n\nUkrainos gynybos kontaktinė grupė surengs tiesiogines derybas Ramšteino oro pajėgų bazėje, pranešė JAV oro pajėgos Europoje ir oro pajėgos Afrikoje.\n\n14:55 Vokietijos kancleris žada paramą Ukrainai kelyje į ES\n\nOlafas Scholzas, Vokietijos kancleris, pirmadienį pažadėjo ryžtingai remti Ukrainą ir kitas kandidates į Europos Sąjungą (ES), tačiau pabrėžė, kad norint išplėsti Bendriją iki „30 ar 36 narių“, reikės įgyvendinti reformas.\n\nSakydamas kalbą Prahos Karolio universitete, kurioje išdėstė savo ES viziją, kancleris taip pat pabrėžė, kad karas Ukrainoje atskleidė „nekoordinuotą Europos ginkluotųjų pajėgų ir gynybos biudžetų mažėjimą“, kurį turi pakeisti „koordinuotas augimas“.\n\nNors tai bus ilgalaikis projektas, Berlynas jau derina veiksmus su Nyderlandais dėl „darbų pasidalijimo“ apginkluojant Ukrainą, sakė kancleris, ragindamas kitas sąjungininkes prisijungti prie koordinavimo.\n\n„Manau, Vokietija galėtų prisiimti ypatingą atsakomybę už Ukrainos artilerijos ir priešlėktuvinės gynybos pajėgumų stiprinimą“, – sakė jis, žadėdamas remti Kyjivą „tiek, kiek reikės“.\n\n14:45 Ukraina pradėjo kontrpuolimą\n\nPapildyta 15:07 val.\n\nUkraina pradėjo ilgai lauktą kontrpuolimą šalies pietuose, pirmadienį pranešė Ukrainos operatyvinės grupės „Pietūs“ vadovybė.\n\n„Šiandien pradėjome puolamuosius veiksmus įvairiomis kryptimis, įskaitant Chersono sritį“, – Ukrainos visuomeninis transliuotojas „Suspilne“ citavo Nataliją Humeniuk, vadovybės atstovę.\n\nJi atsisakė pateikti daugiau informacijos apie naująjį puolimą, tačiau informavo, kad Ukrainos suduoti smūgiai Rusijos logistikos maršrutams „neabejotinai susilpnino priešą“.\n\nN. Humeniuk pridūrė, kad per pastarąją savaitę buvo smogta daugiau kaip 10 Rusijos amunicijos sandėlių.\n\n14:13 Į Rytų Rusiją dalyvauti bendrose karinėse pratybose atvyko užsienio kariai\n\nRusų gynybos ministerija pirmadienį pranešė, kad kelių šalių, taip pat ir Kinijos, kariai atvyko į Rytų Rusiją dalyvauti bendrose karinėse pratybose, rengiamose tvyrant įtampai tarp Maskvos ir Vakarų.\n\nPratybose dalyvausiantys kariai atvyko į Sergejevskio poligoną Rusijos Tolimuosiuose Rytuose ir „pradėjo ruoštis bei gauti įrangą ir ginkluotę“. Pratybose dalyvaus kariai iš Kremliui palankių šalių, įskaitant artimą sąjungininkę Baltarusiją, Indiją, Mongoliją ir Siriją. Pratybos vyks rugsėjo 1–7 dienomis septyniuose kariniuose poligonuose Rusijos rytuose, taip pat Ochotsko ir Japonijos jūrų vandenyse.\n\nKinijos gynybos ministerija šio mėnesio pradžioje patvirtino, kad tose pratybose dalyvaus kinų kariai, tačiau nenurodė, kiek jų siunčia į Rusiją.\n\nPekinas tvirtino, kad dalyvavimas bendrose pratybose „nesusijęs su dabartine tarptautine ir regionine padėtimi“.\n\nKarinėse pratybose, pavadintose „Vostok-2022“, dalyvaus daugiau kaip 50.000 karių ir 5.000 karinės technikos vienetų, įskaitant 140 orlaivių ir 60 laivų, sakoma Gynybos ministerijos pranešime. Pastarąjį kartą panašūs mokymai vyko 2018 metais.\n\n14:04 „Ericsson“ iki metų pabaigos žada pasitraukti iš Rusijos\n\nŠvedijos „Ericsson“, didžiausia pasaulyje mobiliojo ryšio tinklų įrangos gamintoja, iki 2022 metų pabaigos uždarys savo atstovybę Rusijoje, atleisdama visus darbuotojus, skelbia Rusijos verslo leidinys „Kommersant“, remdamasis savais šaltiniais.\n\nJo žiniomis, „Ericsson“ patronuojančioji įmonė padalinį Rusijoje apie tai informavo praėjusią savaitę.\n\nAnot leidinio šaltinių korporacijoje, įvykdžiusi turimus įsipareigojimus klientams „Ericsson“ artimiausiais mėnesiais palaipsniui mažins aktyvumą Rusijos rinkoje, o atleidžiamiems padalinio darbuotojams bus suteikta finansinė ir socialinė parama.\n\nVasario pabaigoje telekomunikacijų milžinė paskelbė, kad po Maskvos invazijos į Ukrainą sustabdo bet kokios savo produkcijos tiekimą Rusijai, o balandį „Ericsson“ pranešė neribotam laikui stabdanti bet kokią naują veiklą Rusijoje, darbuotojus išleisdama apmokamų atostogų.\n\n1994-aisiais į Rusijos rinką įžengusi „Ericsson“ šioje šalyje turi apie 600 darbuotojų. Švedijos korporacija teigė, jog Rusijai ir Ukrainai kartu tenka mažiau nei 2% jos pardavimų pajamų.\n\n13:59 ES planuoja stabdyti susitarimo, palengvinančio rusams kelią prašyti vizų, galiojimą\n\nEuropos Sąjunga planuoja sustabdyti susitarimo, kuriuo rusams palengvinamas kelias prašyti vizų kelionėms į bloką, galiojimą, pirmadienį žurnalistams sakė vienas bloko diplomatas.\n\n„Negalime tęsti ligšiolinės vizų politikos“, – prieš Prahoje rengiamą ES užsienio reikalų ministrų susitikimą, skirtą aptarti Rusijos invaziją į Ukrainą, sakė diplomatas, kalbėjęs su anonimiškumo sąlyga.\n\n13:50 Ukraina skelbia prasiveržusi pro priešo linijas Chersono fronte\n\nUkrainos kariuomenė skelbia pradėjusi plataus masto puolimą ir pasiekusi proveržį fronto linijoje netoli Chersono.\n\nKaip skelbia Ukrainos kariuomenės pietų štabo vadovybė, kariai iš 109-ojo Donecko „liaudies respublikos“ pulko buvo priversti trauktis iš savo pozicijų, o paskui juos pasitraukė rusų oro desantininkai, teikę pastariesiems paramą.\n\nSocialiniuose tinkluose taip pat plinta vaizdo įrašas, kuriame, kaip manoma, užfiksuotas rusų karys priešakinėse linijose, kalbantis apie rusų pajėgų atsitraukimą. Karys sako, kad Ukrainos kariai „prasiveržė pro pirmąsias gynybos linijas ir smogė tankais, lėktuvais bei artilerija“.\n\nUkrainos kariuomenės pietų štabo atstovė spaudai Natalija Humeniuk taip pat patvirtino, kad rusų pajėgos buvo priverstos atsitraukti, rašo portalas „Meduza“.\n\nKol kas nepatikslinta, kurioje vietoje tiksliai pasiekta progreso ir, ar Ukrainai pavyks išnaudoti ir įtvirtinti proveržio metu pasiektus laimėjimus. Nepriklausomai patikrinti šios informacijos kol kas nėra galimybių.\n\n13:30 Kremlius ragina spausti Ukrainą dėl Zaporižios AE\n\nKremlius pirmadienį paragino daryti „spaudimą“ Kyjivui, kad sumažėtų įtampa dėl Maskvos pajėgų užimtos Zaporižios atominės elektrinės pietryčių Ukrainoje, dėl kurios apšaudymų Maskva ir Kyjivas kaltina vienas kitą.\n\n„Visos šalys privalo daryti spaudimą Ukrainos pusei, kad ji liautųsi kėlusi pavojų Europos žemynui apšaudydama“ šią jėgainę, žurnalistams sakė Kremliaus atstovas Dmitrijus Peskovas.\n\n13:09 Švedija skirs papildomą 47 mln. Eur karinės paramos paketą Ukrainai\n\nŠvedijos premjerė Magdalena Anderson pažadėjo Ukrainos užsienio reikalų ministrui Dmytro Kulebai, kuris šiuo metu vieši Stokholme, kad šalis skirs papildomus 500 mln. Švedijos kronų (47 mln. Eur) vertės karinės pagalbos paketą, skelbia „Laisvos Europos radijas“.\n\nM. Anderson taip pat pabrėžė, kad šią sumą pridėjus prie kitokios paramos, kurią Švedija įsipareigojo skirti Ukrainos atstatymui, šalis bus suteikusi pagalbos už 1 mlrd. kronų (94,1 mln. Eur).\n\n„Sienos niekada neturi būti keičiamos jėgos ar karo būdu“, – bendroje spaudos konferencijoje teigė M. Anderson.\n\n12:59 D. Kuleba: misija Zaporižios elektrinėje bus sunkiausia per TATENA istoriją\n\n„Ši misija bus sunkiausia per TATENA (Tarptautinės atominės energijos agentūros) istoriją, atsižvelgiant į Rusijos Federacijos ten vykdomus aktyvius kovos veiksmus, taip pat labai įžūlias Rusijos pastangas legitimuoti savo buvimą ten“, – per vizitą Stokholme sakė Ukrainos užsienio reikalų ministras Dmytro Kuleba.\n\nTATENA vadovas Rafaelis Grossi pirmadienį sakė, kad jis kartu su darbo grupe šią savaitę išvyks į didžiausią Europoje atominę jėgainę, pastarosiomis savaitėmis ne kartą tapusią karinių smūgių taikiniu..\n\nKalbėdamas per bendrą spaudos konferenciją su Švedijos premjere Magdalena Andersson ir užsienio reikalų ministre Ann Linde D. Kuleba sakė, kad „Rusija sukelia branduolinės avarijos grėsmę ne vien Ukrainai, bet ir visam pasauliui“.\n\nJis dar kartą pareikalavo, kad Rusija iš jėgainės pasitrauktų.\n\n„Tikimės iš šios misijos aiškaus faktų apie visų branduolinės saugos protokolų pažeidimus aiškaus išdėstymo“, – pabrėžė D. Kuleba.\n\n„Rusija privalo pasitraukti, o TATENA, taip pat daugelis pasaulio šalių, turi priversti juos išeiti – viskas labai paprasta. Tai vienintelis būdas branduoliniam saugumui užtikrinti“, – pridūrė ukrainiečių diplomatijos vadovas.\n\n12:49 G. Nausėda: diplomatija – priešakinė linija strateginių Lietuvos interesų gynyboje\n\nPrezidentas Gitanas Nausėda sako, kad Rusijos karo Ukrainoje akivaizdoje diplomatija tampa priešakine linija strateginių Lietuvos interesų gynyboje.\n\nTaip jis kalbėjo pirmadienį, susitikęs su šalies diplomatinių atstovybių, atstovybių prie tarptautinių organizacijų ir konsulinių įstaigų vadovais.\n\n„Ginant valstybės strateginius interesus, lengvų atsakymų, sprendimų ir pasirinkimų neturėsime. Matome, kad mūsų išorinė aplinka tampa vis atšiauresnė. Tarptautinė demokratinė sistema, kuria rėmėmės kurdami ir stiprindami savo šalies valstybingumą, vis labiau išbandoma, naudojantis jos silpnybėmis ir pažeidžiamumais“, – Prezidentūros pranešime sakė šalies vadovas.\n\n„Karo Ukrainoje sąlygomis diplomatija tampa priešakine linija ginti mūsų nacionaliniams ir strateginiams interesams“, – pridūrė jis.\n\nG. Nausėda susitikime akcentavo, kad daugiau nei pusę metų trunkantis Rusijos karas Ukrainoje fundamentaliai supurtė nusistovėjusią užsienio politikos ir diplomatijos tėkmę.\n\n12:29 JK žvalgyba: S. Šoigu – nustumtas į paraštes\n\nJungtinės Karalystės Gynybos ministerijos skelbiamoje naujausioje ataskaitoje apie Rusijos karą Ukrainoje rašoma, kad JK žvalgybos duomenimis, Rusijos gynybos ministras Sergejus Šoigu šalies vadovybės yra nustumtas į paraštes ir susilaukia daug pašaipų iš kariškių dėl neefektyvios lyderystės.\n\n„Nepriklausomi informacijos šaltiniai Rusijoje pastaruoju metu teigė, kad dėl problemų, su kuriomis susidūrė Rusija savo kare prieš Ukrainą, Rusijos gynybos ministras Sergejus Šoigu vadovybės yra nustumtas į paraštes, o karininkai apie operacinę situaciją mūšio lauke informaciją teikia tiesiai prezidentui V. Putinui“, – rašoma ataskaitoje.\n\n„Rusų karininkai ir kariai, turintys tiesioginės patirties kare veikiausiai nuolat šaiposi iš S. Šoigu dėl neefektyvaus ir atitrūkusio vadovavimo Rusijos progresui sustojus“, – mano JK žvalgyba.\n\n12:09 G-7 reikalauja užtikrinti TATENA komandai nevaržomą prieigą prie Zaporižios AE\n\nDidžiojo septyneto (G-7) valstybės pirmadienį pareikalavo, kad į Ukrainą vykstančiai Tarptautinės atominės energijos agentūros (TATENA) komandai būtų užtikrinta nevaržoma prieiga prie Rusijos pajėgų kontroliuojamos Zaporižios atominės elektrinės, pastarosiomis savaitėmis tapusios virtinės karinių smūgių taikiniu.\n\nTATENA darbuotojams taip pat turėtų būti leista „tiesiogiai ir netrukdomai bendrauti su ukrainiečių personalu, atsakingu už šių objektų eksploatavimą“, rašoma pareiškime.\n\nPasak pareiškimo, Rusijos pajėgos, toliau kontroliuodamos Zaporižios AE, kelia „rimtą grėsmę“ tokių objektų „saugumui ir apsaugai“.\n\n„Šie veiksmai labai padidina branduolinės avarijos ar incidento riziką ir kelia pavojų Ukrainos, kaimyninių valstybių gyventojams ir visai tarptautinei bendruomenei“, – perspėjo G-7 Branduolinio ginklo neplatinimo direktorių grupė.\n\nAtominė elektrinė neturėtų būti naudojama karinei veiklai ar karinių medžiagų saugojimui, pabrėžė grupė.\n\n11:33 FSB paskelbė dar vieną įtariamąjį D. Duginos nužudymo byloje\n\nRusijos Federalinė saugumo tarnyba (FSB) skelbia nustačiusi dar vieną įtariamąjį Darjos Duginos, įtakingo ultranacionalistinių pažiūrų filosofo Aleksandro Dugino dukters, nužudymo byloje.\n\nEsą, be Ukrainos pilietės Natalijos Vovk, prie įvykio prisidėjo ir ukrainietis Bogdanas Petrovičius Cyganenka, gimęs 1978 m., rašo „Interfax“.\n\nAnot FSB, jis į Rusiją atvyko tranzitu per Estiją 2022 m. liepos 30 d. ir išvyko iš Rusijos teritorijos dieną prieš įvykdant D. Duginos sprogdinimą.\n\nFSB teigimu, B. Cyganenka „pateikė N. Vovk suklastotus automobilio numerius ir dokumentus tikros Kazachstano pilietės Julijos Zaiko vardu, taip pat kartu su N. Vovk išnuomotame garaže Maskvos pietvakariuose sumontavo savadarbį sprogstamąjį įtaisą“.\n\nD. Duginos automobilis buvo susprogdintas rugpjūčio 20 d. vakare netoli Maskvos srities Bolšetijos Viazemio kaimo. Rusijos tarnybos aiškina, kad nusikaltimas organizuotas Ukrainos specialiųjų tarnybų, Kijevas tai neigia.\n\n11:13 4.500 rusų gresia netekti nuosavybės Estijoje\n\nDaugiau kaip 4.500 rusų gali netekti savo turimos nuosavybės Estijoje, skelbia portalas „Meduza“.\n\nEstijos Užsienio reikalų ministerijos duomenimis, 41.351 Rusijos federacijos pilietis yra įsigiję nuosavybės Estijoje. Dauguma iš jų turi leidimą gyventi šalyje, tačiau apie 4.500 iš jų jo neturi.\n\nEstijai apribojus Rusijos piliečių patekimą į šalį, lankyti ir naudotis šia nuosavybe taptų beveik neįmanoma.\n\nVeiko Kommusaaras, Estijos vidaus reikalų viceministras, teigė, kad jei dėl sankcijų nuosavybės savininkams susikauptų skolų, jie galėtų netekti savo turto.\n\n„Šio sprendimo priežastis yra Rusijos vyriausybė, nusprendusi įsiveržti į Ukrainą ir žinoma, kad Rusijos žmonės dėl to nukentės“, – teigė viceministras.\n\n„Jei asmenys neras būdų, kaip išsaugoti nuosavybę, galimos ir tokios labiau ekstremalios priemonės. Dabar nemanome, kad Estija turėtų imtis kažkokių ypatingų švelninimo priemonių šiuo klausimu“, – sakė V. Kommussaaras.\n\n10:47 „Shell“ Europos energijos krizė gali tęstis keletą žiemų\n\nEuropai gali tekti susidurti su dujų trūkumu ateinančias keletą žiemų, spaudos konferencijos Norvegijoje metu sakė „Shell“ vadovas Benas van Beurdenas.\n\n„Labai gali būti, kad turėsime keletą žiemų, kai mums teks ieškoti sprendimų“ , – vadovą cituoja „Al Jazeera“.\n\n10:33 ES ministrai svarstys ribojimus rusų turistams patekti į Bendriją\n\nEuropos Sąjungos užsienio reikalų ministrai šią savaitę aptars Ukrainos raginimą uždrausti Rusijos turistams lankytis Europoje.\n\nŠi idėja bus svarstoma antradienį Prahoje prasidėsiančiame dviejų dienų susitikime. Kai kurios bloko narės ją uoliai palaiko, o kitos jai nepritaria, baimindamosi, kad bus užvertos durys iš tėvynės bėgantiems rusų disidentams.\n\nPlačiau apie tai galima rasti čia.\n\n10:05 TATENA: per apšaudymą Enerhodare smogta pastatui už 100 metrų nuo branduolinio reaktoriaus\n\nPer paskutinių dienų bombardavimą Enerhodare buvo pataikytą i vieną „specialų pastatą“, esantį maždaug už 100 metrų nuo vieno iš branduolinių reaktorių Zaporižios atominėje elektrinėje, rašoma Tarptautinės atominės energijos agentūros (TATENA) sekmadienį išplatintame pranešime.\n\nApšaudytos buvo vandens apdirbimo įrenginių patalpos, remontui skirtos dirbtuvės ir atliekų šalinimo patalpos.\n\nSkelbiama, kad apšaudymas suintensyvėjo nuo praėjusio ketvirtadienio.\n\n09:55 Bulgarija nesiderės su „Gazprom“ dėl naujos tiekimo sutarties\n\nBulgarija nesiderės su Rusijos dujų monopolininku „Gazprom“ dėl naujos tiekimo sutarties, praėjusį šeštadienį per vaizdo konferenciją su Europos Komisijos Energetikos direktorato generaline direktore Ditte Juel-Jorgensen pranešė Bulgarijos vicepremjeras, atsakingas už ekonominę politiką, Hristo Aleksijevas.\n\nIšsamiau apie tai rašoma čia.\n\n09:30 Orichivo miestas be perstojo bombarduotas 14 valandų\n\nOrichivo miestas pietinėje Zaporižios srityje per šešių valandų laikotarpį buvo bandytas pulti daugiau nei 200 kartų, o prieš atakų virtinę miestas buvo be perstojo bombarduojamas.\n\n„Šiandien 14 valandų raketos ir artilerija nesustodami šaudė į Orichivą. Labiausiai nukentėjo centrinė dalis, miesto centras dega“, – savo „Telegram“ paskyroje rašė Oleksandras Starukas, Zaporižiso regiono administracijos vadas.\n\nPer atakų virtinę sužeista mama su dviem vaikais.\n\n09:17 Ukrainos žvalgyba: Rusija planuoja mobilizuoti 90.000 karių\n\nRusija ketina didinti mobilizacijos rezervą ir sieks mobilizuoti papildomus 90.000 karių, mano Ukrainos žvalgybos agentūros.\n\nTokią informaciją sekmadienį paskelbė Vadymas Skibickis, Ukrainos gynybos ministerijos pagrindinio žvalgybos direktorato atstovas, rašo „The Guardian“.\n\n„Naudojami skirtingi būdai: pasitelkiami savanoriai, rezervistų batalionai, specialios kovinės paskirties rezervo būriai (BARS – VŽ), kuriuos jie dabar telkia kiekviename kariniame rajone, kad pakeistų patirtus nuostolius, sustiprintų puolimo pastangas ir pagausintų pajėgas, metamas prieš mūsų valstybę“, – sakė V. Skibickis.\n\nAnot jo, Rusija taip pat susiduria su reikšmingomis problemomis apginkluojant šias pajėgas.\n\n„Laikas baigia išsekti, jie nepasiekė blickriego (žaibiško karo – VŽ). Ar gausesnių Rusijos federacijos pajėgų mobilizacija padės? Greičiausiai – ne. Karinio personalo moralė mažėja, kai jis metamas atilikti kovines užduotis. Antra – yra vis mažiau norinčių savanoriškai prisijungti prie sovietinių pajėgų. Didžiuosiuose miestuose taip pat prasideda panika, nes niekas nenori būti nusiųstas tarnauti kariuomenėje, o dar labiau nenori būti išsiųsti į karą“, – teigė V. Skibickis.\n\n08:51 D. Gedvilas: norint padėti atstatyti Ukrainą reikia išspręsti draudimo klausimus\n\nLietuvai ruošiantis padėti atstatyti Ukrainą Lietuvos statybininkų asociacijos prezidentas Dalius Gedvilas teigia, jog norint pradėti dirbti pirmiausia reikia išspręsti tiek žmonių, tiek technikos ar medžiagų draudimo problemą.\n\nTaip jis komentuoja ekonomikos ir inovacijų ministrės Aušrinės Armonaitės paskelbtą žinią, jog Lietuva galėtų pastatyti mobilią gyvenvietę bei mokyklą Borodiankos miestelyje, taip pat prisidėti prie Kyjivo tilto atstatymo, Irpinės vaikų darželio statybų.\n\nPlačiau apie tai rašoma čia.\n\n08:01 TATENA komanda vyksta į Zaporižios AE\n\nTarptautinės atominės energijos agentūros (TATENA) vadovas Rafaelis Grossi pirmadienį pranešė vykstąs į Rusijos pajėgų kontroliuojamą Zaporižios atominę elektrinę pietryčių Ukrainoje, pastarosiomis savaitėmis tapusią kelių karinių smūgių taikiniu.\n\n„Ši diena atėjo – TATENA palaikymo ir pagalbos Zaporižioje misija jau pakeliui“, – per „Twitter“ parašė R. Grossi ir pridūrė, kad Jungtinių Tautų agentūros misija į didžiausią Europoje atominę jėgainę atvyks „vėliau šią savaitę“.\n\n07:40 Enerhodaras vėl apšaudytas\n\nDmitrijus Orlovas, Enerhodaro meras, pranešė, kad miestas buvo apšaudytas rusų pajėgų. Anot jo, smogta dviems mikrorajonams, dužo langai, užsiliepsnojo keletas automobilių.\n\nTuo metu Rusijos naujienų agentūros skelbia, kad dėl apšaudymo kaltos ukrainiečių pajėgos.\n\nEnerhodare įsikūrusi Zaporižios atominė elektrinė, esanti didžiausia Europoje ir kuri yra užimta Rusijos pajėgų, tačiau vis dar valdoma ukrainiečių operatorių.\n\nPatikrinti informacijos kol kas nėra galimybių.\n\nThere has been multiple explosions in temporarily #Russian occupied Enerhodar close to the Zaporozhzhya Nuclear power plant pic.twitter.com/Jx9kneJY8U— Giorgi Revishvili (@revishvilig) August 28, 2022\n\n07:10 Apšaudytas Sumų regionas\n\nSekmadienį smarkiai apšaudytas Sumų regionas, kuriam smogė 82 artilerijos sviediniai, savo „Telegram“ paskyroje pranešė Dmitrijus Žyvickis, regiono administracijos vadas.\n\nApšaudymo metu smogta 6 rajonams. Pranešama, kad aukų pavyko išvengti.\n\n06:45 Vokietija anksčiau laiko baigia pildyti dujų saugyklas\n\nVokietijos dujų saugyklų užpildymo tempas lenkia grafiką, pagal kurį šalis mėgina pasiruošti ateinančiai žiemai, rašo „BBC Russian“.\n\nRugsėjo pradžioje Vokietija turėtų pasiekti 85% saugyklų užpildymo lygio, kuris šiuo metu siekia 82%, pranešė šalies ekonomikos ministras Robertas Habeckas.\n\nVokietija to pasiekė sumažinusi dujų vartojimą bei didinusi dujų pirkimą iš kitų tiekėjų.\n\n06:40 A. Anušauskas su ES ministrais tarsis dėl bendros Ukrainos karių apmokymo misijos\n\nKrašto apsaugos ministras Arvydas Anušauskas pirmadienį su Europos Sąjungos (ES) kolegomis Prahoje tarsis dėl bendros europinės Ukrainos karių apmokymo misijos.\n\nES užsienio politikos vadovas Josepas Borrellis praėjusią savaitę sakė, jog tai galėtų būti didelė misija, o mokymai vyktų netoli Ukrainos esančiose šalyse.\n\nLietuva yra apmokiusi ukrainiečius karius naudotis jos perduota ginkluote, įskaitant prieštakines sistemas.\n\nIš viso per šešis invazijos Ukrainoje mėnesius šalis rengė kursus apie 150 Ukrainos karių.\n\nLietuva taip pat ketina siųsti dvi instruktorių pamainas Ukrainos karių apmokymui Jungtinėje Karalystėje.\n\nES gynybos ministrų susitikime Čekijoje taip pat dalyvaus ir Ukrainos ministras Oleksijus Reznikovas.\n\nRusijos invaziją Ukrainoje ES ministrai taip pat aptars su aukščiausio rango NATO, Jungtinių Tautų ir Europos Parlamento pareigūnais, pranešė Krašto apsaugos ministerija.\n\n„Scanpix“ nuotr.",
    "Lietuvos vyrų 3x3 krepšinio rinktinė Europos čempionate liko ketvirta": "Grace (Austrija) baigėsi Europos vyrų 3x3 krepšinio čempionatas, kuriame ketvirtą vietą užėmė Lietuvos rinktinė (Evaldas Džiaugys, Ignas Razutis, Darius Tarvydas ir Marijus Užupis).\n\nČempionato ketvirtfinalyje lietuviai dramatiškai – 18:17 – išplėšė pergalę prieš Belgiją. Lemiamai atakai lietuviai turėjo kiek daugiau nei 20 sek. Belgai gynėsi sėkmingai, tačiau tada koja paspyrė kamuolį. Lietuviai gavo naujas 12 sek. atakai ir galėjo laikyti kamuolį beveik iki rungtynių pabaigos. Atrodė, kad iniciatyvos imsis I.Razutis, bet jis po reido link krepšio neatliko metimo, o perdavė kamuolį M.Užupiui. Šis pataikė sudėtingą metimą viena ranka, o belgai per 2 sek. nebespėjo atlikti metimo ir lietuviai žengė į pusfinalį!\n\nPergalingas M.Užupio metimas:\n\nLietuva: M.Užupis 6 taškai, E.Džiaugys 5 (5 atkovoti kamuoliai), D.Tarvydas 5, I.Razutis 2.\n\nBelgija: N.Celis 10 (5 atkovoti kamuoliai), Th.Vervoortas 3, B.De Valckas 2, C.Augustijnenas 2.\n\nPusfinalyje lietuviai patyrė skaudų pralaimėjimą – 20:21 – prieš Tokijo olimpinius čempionus latvius. Mūsiškiai iniciatyvą turėjo beveik visų rungtynių metu, buvo susikrovę ir 5 taškų persvarą, bet ją išbarstė. Nepaisant to, paskutinėmis minutėmis lietuvių situacija buvo geresnė. Mūsiškiai pirmavo 20:18 ir neapsigynė – latviai priartėjo iki minimumo (20:19). I.Razutis tuomet bandė išplėšti pergalę, bet kamuolys, kelis kartus pašokinėjęs ant lanko, neįkrito į krepšį. Nauris Miezis tuomet atliko staigų metimą iš toli ir išplėšė pergalę latviams.\n\nLietuva: D.Tarvydas 8 taškai (3/5 tolimų metimų), I.Razutis 5, E.Džiaugys 4, M.Užupis 3.\n\nLatvija: K.Lasmanis 12, N.Miezis 5 (5 atkovoti kamuoliai), E.Krūminis 2, A.Čavaras 2.\n\nDramatiška rungtynių atomazga:\n\nPo tokio skaudaus pralaimėjimo lietuviams atsitiesti nepavyko. Mažajame finale mūsiškiai 10:21 neprilygo Nyderlandų krepšininkams.\n\nLietuva: D.Tarvydas 4 taškai, E.Džiaugys 3, I.Razutis 2, M.Užupis 1.\n\nNyderlandai: D.van der Horstas 10 (6 atkovoti kamuoliai), A.Slagteris 8, J.Driessenas 3, J.Jaringas 0.\n\nLietuviai B grupėje startavo sunkia pergale 19:18 prieš Vengriją, o antrajame ture 21:15 pranoko šeimininkus austrus. Belgai D grupėje tik 14:13 įveikė Azerbaidžaną ir 17:21 nusileido Nyderlandams.\n\nLietuvos rinktinėje nebuvo dviejų šių metų pasaulio vicečempionų – Gintauto Matulio ir Igno Vaitkaus , kurių į Europos čempionatą neišleido jų atstovaujami Utenos ir Pasvalio klubai.\n\nLietuvos vyrų rinktinė 2021 m. tapo Europos vicečempione, o 2019 m. ir 2014 m. laimėjo bronzą. Belgai medalių dar neturi, tačiau jie gali pasigirti tuo, kad žaidė 2021 m. Tokijo olimpiadoje ir ten užėmė ketvirtą vietą. Į Europos čempionatą belgai atsivežė 2 iš 4 olimpinės rinktinės žaidėjų. Šių metų pasaulio čempionate belgai buvo ketvirti.",
    "Lietuvos rankininkai užsienyje – devynios šalys įvairiuose Europos kraštuose": "Europos turnyruose šį sezoną neturėsime savo šalies atstovų EHF Čempionų lygoje. Antrame pagal pajėgumą turnyre – EHF Europos lygos grupių varžybose varžysis „Aix“ klubo naujokas Gerdas Babarskas ir Gintaro Savukyno treniruojamas Zaporižios „Motor“ klubas, kuriam atstovauja Jonas Truchanovočius. Europos lygos atrankos turnyre rungtyniauja Karolis Antanavičius iš Hardo „Alpla“ ir Rolandas Bernatonis iš „Benidorm“ komandos.\n\nVOKIETIJA\n\nStipriausiame Europos šalių nacionaliniame čempionate – Vokietijos Bundeslygoje šį sezoną debiutuos Aidenas Malašinskas. 36-erių metų įžaidėjas pasirašė sutartį su „Melsungen“ klubu. Praėjusį sezoną Bundeslygoje „Melsungen“ užėmė 8 vietą, tačiau šį sezoną kelia gerokai aukštesnius tikslus. A.Malašinskas nuo 2015 m. atstovavo Zaporižios „Motor“ komandai, tačiau Ukrainą užpuolus Rusijai, lietuvis praėjusį sezoną buvo priverstas pasitraukti iš Ukrainos ekipos ir sezoną baigė Ispanijoje „Ademar“ klube. I ture „Melsungen“ svečiuose rugsėjo 3 d. susitiks su „Rhein-Neckar“ komanda.\n\nPauliaus Peleckio / 15min nuotr./Aidenas Malašinskas\n\nAntrojoje Vokietijos Bundeslygoje rungtyniaus keturi lietuviai ir Gintaro Savukyno treniruojama Zaporižės „Motor“ komanda. Ukrainos čempionus priglaudė Diuseldorfo miestas, o Vokietijos rankinio federacija suteikė galimybę žaisti antrojoje Bundeslygoje. Rugpjūčio 31 d. vykusiose debiutinėse rungtynėse „Motor“ rankininkai namuose 28:33 pralaimėjo Dormageno „Bayer“ ekipai. „Motor“ klubui priklausantis Jonas Truchanovičius dėl traumos nerungtyniavo. Tikimasi, kad lietuvis prie „Motor“ komandos prisidės spalio ar lapkričio mėnesį.\n\nPauliaus Peleckio / 15min nuotr./Gintaras Savukynas\n\nSavaitgalį antrojoje Bundeslygoje į aikštę turėtų išbėgti dar trys lietuviai. Iš Bundeslygos iškritusiam „N-Lubbecke“ klubui ir toliau atstovaus Benas Petreikis, Drezdeno „Elbflorenz“ garbę gins Mindaugas Dumčius, o „Grosswallstadt“ gretose karjerą tęs Povilas Babarskas.\n\nLietuvos rinktinės kandidatai Benas Butkus ir Eimantas Grimūta rungtyniaus trečioje Vokietijos lygoje, atitinkamai „Eintracht Hildesheim“ ir „LIT1912 Tribe“ komandose.\n\nPRANCŪZIJA\n\nPrancūzijos čempionate debiutas „Pays d’Aix Université“ komandoje laukia Gerdo Babarsko. Į Prancūzijos čempionato prizininkų „Aix“ gretas 28 metų G.Babarskas perėjo iš kito šios šalies klubo „Chambery Savoie“. Praėjusį sezoną lietuvis padėjo savo buvusiai komandai įvykdyti iškeltus tikslus – patekti į geriausiųjų penketuką ir iškovoti kelialapį į EHF Europos lygą. Bronzos medalius laimėjęs „Aix“ ir komandos debiutantas G.Babarskas rungtyniaus Europos lygos grupių varžybose.\n\nChambery klubo nuotr./Gerdas Babarskas atsisveikino su „Chambery“ klubu.\n\n„Istres“ klubo gretose Prancūzijos čempionate ir toliau rungtyniaus 25-erių Lukas Simėnas. „Istres“ rankininkams išsaugoti vietą aukščiausioje Prancūzijos lygoje padėjo trys iš eilės pergalės praėjusio sezono pabaigoje ir užimta 14 vieta. L. Simėnas „Istres“ ekipą papildė 2021 m. gruodį.\n\nRugsėjo 9 d. vyksiančiame „Starligue“ I ture „Aix“ išvykoje susitiks su „Chartres“, o „Istres“ namuose priims „Montpellier“.\n\nAntrojoje Prancūzijos lygoje debiutuos Lukas Gurskis. Praėjusio sezono Lietuvos rankinio lygoje naudingiausiu rankininku išrinktas buvęs Kauno „Granito-Kario“ vartininkas pasirašė kontraktą su „Bordeaux Bruges Lormont“ klubu.\n\nISPANIJA\n\nAukščiausioje Ispanijos lygoje artėjantį sezoną rungtyniaus trys Lietuvos rankininkai. Praėjusį sezoną ketvirtą vietą užėmusį ir kelialapį į EHF Europos lygą iškovojusį „Benidorm“ klubą papildė Rolandas Bernatonis. 35-erių metų lietuvis į Ispanijos lygą grįžta po ketverių metų, praleistų Vengrijos „Eger“ klube.\n\nAntrą sezoną Ispanijoje Leono „Ademar“ gretose pradės 25-erių Gabrielius Virbauskas. Greta jo petys į petį stos dvejais metais vyresnis brolis Deividas Virbauskas. Pastarasis „Ademar“ gretas papildė šių metų balandį, kai po pradėto karo paliko Rusijos Taganrogo „Donskyje kazaki“ komandą. Praėjusį sezoną „Ademar“ šalies čempionate užėmė 7 vietą.\n\nAFP/„Scanpix“ nuotr./Žanas Gabrielius Virbauskas\n\nRugsėjo 9 d. prasidėsiančiame Ispanijos čempionato I ture „Benidorm“ namuose susitiks su „Bidasoa Irun“, o „Ademar“ rungtyniaus su „Quabit Guadalajara“.\n\nRUMUNIJA\n\nĮ EHF reitingo dešimtuką patenkančioje Rumunijos lygoje rungtyniauja Lukas Juškėnas. Į HC „Buzau“ ekipą lietuvis perėjo iš Vokietijos antrosios Bundeslygos „Coburg“ klubo. Pirmose Rumunijos čempionato rungtynėse rugpjūčio 26 d. „Buzau“ namuose 22:34 pralaimėjo Čempionų lygoje rungtyniaujančiai Bukarešto „Dinamo“ komandai.\n\nNORVEGIJA\n\nLietuvos jaunių ir jaunimo rinktinių narys 18-etis Nojus Šlimas pasirašė pirmą savo karjeroje profesionalų kontraktą su Kristiansando KIF klubu. Pirmas sezono rungtynes Kristiansando ekipa Norvegijos čempionate žais rugsėjo 4 dieną. Į žemesnės Norvegijos lygos „Bergsoy IL“ komandą iš Kauno „Granito-Kario“ perėjo vienas Lietuvos vicečempionų lyderių Deividas Jovaišas.\n\nAUSTRIJA\n\nAustrijos vicečempionė Hardo „Alpla“ su Karoliu Antanavičiumi jau pradėjo tarptautinį sezoną. Europos lygos atkrintamųjų varžybų pirmame etape rugpjūčio 27 d. „Alpla“ namuose 24:21 įveikė „Pelister“ septynetą. K.Antanavičius prie pergalės pridėjo 2 įvarčius. Atsakomosios rungtynės vyks rugsėjo 4 d. Šiaurės Makedonijoje. Austrijos čempionatą „Alpla“ rankininkai pradės rugsėjo 7 dieną.\n\nISLANDIJA\n\nRugsėjo 8 d. prasidėsiančiame Islandijos čempionate, kaip ir praėjusį sezoną, išvysime tris lietuvius. Vartininkas Vilius Rašimas ir Karolis Stropus ir toliau gins praėjusiame sezone iki pusfinalio nukeliavusios „Selfoss“ ekipos komandos garbę.\n\n„Scanpix“ nuotr./Vilius Rašimas\n\nHafnarfjorduro „Haukar“ komandą papildė paskutinę vasaros dieną kontraktą su Islandijos klubu pasirašęs vartininkas Matas Pranckevičius, perėjęs iš Vilniaus „Šviesos“. Praėjusį sezoną Hafnarfjorduro FH komandoje rungtyniavęs Gytis Šmantauskas grįžo į Klaipėdos „Dragūną“.\n\nNYDERLANDAI\n\nGeriausiu praėjusio sezono Nyderlandų čempionato rankininku išrinktas Vaidas Trainavičius tęs karjerą „Aalsmeer“ komandoje. „Aalsmeer“ gretose V. Trainavičius Nyderlandų čempionu tapo jau trečią kartą. Buvęs „Šviesos“ vartininkas Domantas Jonušauskas ketina papildyti Roterdamo „Feyenoord“ gretas. Nyderlandų čempionatas prasidės rugsėjo 10 d.\n\nDANIJA\n\nDanijos aukščiausios lygos „Skjern“ klubo jaunimo akademijoje treniruosis ir rungtyniaus Lietuvos jaunimo rinktinės lyderiai Matas ir Romas Aukštikalniai. Praėjusį sezoną broliai Aukštikalniai rungtyniavo Vilniaus „Amber“ komandoje.",
    "Daviso taurėje – britų fiasko ir naujojo reitingo lyderio kluptelėjimas": "Penktadienį į dar vieną dramą įsipainiojusiems britams ir vėl nepavyko išlipti sausiems – jie rezultatu 1:2 nusileido Nyderlandams ir tikrai nebeužims pirmos arba antros vietos D pogrupyje, garantuojančios vietą finaliniame etape.\n\nŠeimininkai lemiamą seriją pradėjo užtikrintai – Danielis Evansas (ATP-25) rezultatu 6:4, 6:4 įveikė Talloną Griekspoorą (ATP-48). Netikėtumas užfiksuotas antrajame mače, kai Cameronas Norrie (ATP-8) neturėjo jokių šansų prieš Boticą Van De Zandschulpą (ATP-35) – 4:6, 2:6.\n\nLemiamoje dvejetų akistatoje Andy Murray ir Joe Salisbury antrą kartą iš eilės turėjo progą tapti didvyriais, tačiau ir vėl pralaimėjo – 6:7(0), 7:6(6), 3:6 prieš Wesley Koolhofą ir Matwe Middelkoopą.\n\nPo šio susitikimo tapo aišku, kad į finalinį aštuonetą žengia JAV ir Nyderlandai. Pastarieji į Daviso taurės finalus sugrįžta pirmą kartą nuo 2005 metų.\n\nNetikėtumas užfiksuotas ir Valensijoje, kur B grupės šeimininkė Ispanija 1:2 turėjo pripažinti Kanados pranašumą.\n\nFavoritų neišgelbėjo ir tik prieš savaitę naujai karūnuotas „US Open“ čempionas Carlosas Alcarazas (ATP-1). Nauja pirmoji pasaulio raketė galėjo uždaryti seriją, tačiau 7:6(3), 4:6, 2:6 krito prieš Felixą Auger-Aliassime'ą (ATP-9).\n\nFelix flying high! 🤩🇨🇦\n\n\n\nAuger Aliassime fights back from a set down to win an exhilarating match, 6-7(3) 6-4 6-2 🙌#DavisCup #byRakuten | @TennisCanada pic.twitter.com/L00cHqWrIL — Davis Cup (@DavisCup) September 16, 2022\n\nIspanams pergalingą tašką padovanojo Roberto Bautista Agutas (ATP-21), rezultatu 3:6, 6:3, 6:3 palaužęs Vašeką Pospisilą (ATP-141), tačiau dvejetuose Pedro Martinezas ir Marcelis Granollersas 6:4, 4:6, 5:7 krito prieš tuos pačius V.Pospisilą ir F.Auger-Aliassime'ą.\n\nThis reaction is everything 😍🇨🇦\n\n\n\nAuger Aliassime/Pospisil have fought back to win an incredible decider, 4-6 6-4 7-5 🙌#DavisCup #byRakuten | @TennisCanada pic.twitter.com/UyWf1y6LIr — Davis Cup (@DavisCup) September 16, 2022\n\nTiesa, šeimininkų šansai patekti į Daviso taurės finalus vis tiek išlieka solidūs – jiems tereikia pergalės prieš grupės autsaiderius Pietų Korėjos tenisininkus.\n\nBilietus į kitą etapą penktadienį jau užsitikrino Italijos, Vokietijos bei Australijos rinktinės.",
    "Pasaulio sporto savaitė: futbolo Tautų lygos atomazga, naujas maratono pasaulio rekordas ir R. Evenepoelio pergalė Australijoje": "Tai buvo įdomiausi praėjusios savaitės pasaulio sporto įvykiai.\n\nSvarbiausi savaitės įvykiai\n\nRugsėjo 22 d. Sidnėjuje prasidėjo pasaulio moterų krepšinio čempionatas. Jame dalyvauja 12 komandų, čempionės vardą gina JAV.\n\nRugsėjo 23 d. Lenkijoje ir Nyderlanduose prasidėjo pasaulio moterų tinklinio čempionatas. Jame dalyvauja 24 komandos, čempionės vardą gina Serbija).\n\nRugsėjo 24 d. Mančesteryje profesionalų bokso mače dėl sunkaus svorio laikinojo čempiono vardo pagal WBO versiją britas Joy Joyce‘as nugalėjo naujazelandietį Josephą Parkerį. 37 metų J.Joyce‘as per profesionalo karjerą laimėjo visus 15 mačų.\n\nRugsėjo 24 d. Baigėsi regbio Čempionatas (Pietų pusrutulio keturių šalių turnyras). Jo nugalėtoja tapo Naujoji Zelandija (19 tšk. per 6 rungt.), antrąją vietą užėmė Pietų Afrika (18), trečiąją – Australija (10). Naujoji Zelandija nugalėjo 23-iąjį kartą per 27 turnyrus.\n\nRugsėjo 25 d. Motegyje (Japonija) motociklų lenktynių Didžiojo prizo etapo nugalėtoju tapo australas Jackas Milleris („Ducati“), antrąją vietą užėmė Bradas Binderis iš Pietų Afrikos (KTM), trečiąją – ispanas Jorge Martinas („Ducati“). Bendrojoje įskaitoje po 16 etapų pirmauja prancūzas Fabio Quartararo („Yamaha“, 219 tšk.), italas Francesco Bagnaia („Ducati“, 201) ir ispanas Aleixas Espargaro („Aprilia“, 194).\n\nRugsėjo 25 d. Vulogonge (Naujasis Pietų Velsas, Australija) pasaulio dviračių plento čempionate vyrų grupinių lenktynių nugalėtoju tapo belgas Remco Evenepoelas, antrąją vietą užėmė prancūzas Christophe‘as Laporte‘as, trečiąją – australas Michaelas Matthewsas. 22 metų R.Evenepoelas pirmą kartą tapo pasaulio čempionu. Moterų grupines lenktynes laimėjo olandė Annemiek van Vleuten. 39 metų A.Van Vleuten šios rungties pasaulio čempione tapo antrą kartą.\n\nRugsėjo 25 d. Futbolo Europos Tautų lygos A lygoje baigėsi dviejų grupių varžybos. Jų nugalėtojomis tapo ir kelialapius į finalo ketvertą iškovojo Kroatija (13 tšk.; 1-oji grupė) ir Nyderlandai (16 tšk.; 4-oji grupė). Kitose dviejose grupėse paskutiniame ture dėl pirmosios vietos žais Portugalija (10 tšk.) – Ispanija (8) ir Vengrija (10) – Italija (8). Paskutines vietas grupėse užėmė ir į B lygą iškrito Austrija, Velsas ir Anglija (likus vienam turui prarado galimybę pakilti į trečiąją vietą). Kitoje A lygos grupėje dėl išlikimo žais Šveicarija (6) – Čekija (4). Dviejose iš keturių B lygos grupių pirmąją vietą ir kelialapį į A lygą užsitikrino Izraelis bei Bosnija ir Hercegovina.\n\nRugsėjo 25 d. Teniso turnyro Tokijuje („WTA 500“) finale rusė Liudmila Samsonova nugalėjo kinę Zhang Qinwen 7:5, 7:5. 23 metų L.Samsonova iškovojo ketvirtąjį titulą profesionalės karjeroje, tarp jų – trečiąjį šiais metais. 19-metė Zhang Qinwen pirmą kartą žaidė WTA turnyro finale. Turnyro Seule („WTA 250“) nugalėtoja tapo rusė Jekaterina Aleksandrova (trečiasis titulas). Turnyro Mece (Prancūzija; „ATP 250“) nugalėtoju tapo italas Lorenzo Sonego (trečiasis titulas), turnyro San Diege (Kalifornija, JAV; „ATP 250“) – amerikietis Brandonas Nakashima (pirmasis titulas).\n\nRugsėjo 25 d. Londone vyrų teniso Laverio taurės mače Pasaulis nugalėjo Europą 13:8. Pasaulio komandoje žaidė kanadietis Felixas Auger-Aliassime, argentinietis Diego Schwartzmanas, australas Alexas de Minauras, amerikiečiai Tayloras Fritzas, Jackas Sockas ir Francesas Tiafoe. Europos komandai rugsėjo 23 d. per dvejetų mačą atstovavo karjerą baigęs šveicaras Rogeris Federeris ir ispanas Rafaelis Nadalis (jie pralaimėjo J.Sockui ir F.Tiafoe).\n\nRugsėjo 25 d. Montesilvane (Abrucas, Italija) Europos vaikinų (iki 20 m.) tinklinio čempionato finale Italija nugalėjo Lenkiją 3:2. Bronzos medalius laimėjo Bulgarija. Italai šios amžiaus grupės Europos čempionais tapo ketvirtąjį kartą.\n\nRugsėjo 25 d. Račicuose (Čekija) baigėsi pasaulio irklavimo čempionatas. Daugiausiai medalių iškovojo Didžioji Britanija (7 aukso, 1 sidabro, 4 bronzos). Vienviečių valčių čempionais tapo vokietis Oliveris Zeidleris (antrą kartą) ir olandė Karolien Florijn (pirmą kartą), aštuonviečių – Didžiosios Britanijos vyrai ir Rumunijos moterys.\n\nRugsėjo 25 d. Berlyno maratono nugalėtojais tapo Eliudas Kipchoge iš Kenijos ir etiopė Tigist Assefa. 37-erių E.Kipchoge ketvirtąjį kartą tapo Berlyno maratono nugalėtoju ir pagerino maratono bėgimo pasaulio rekordą (2 val. 1 min. 9 sek.). Iki tol rekordas taip pat priklausė E.Kipchoge ir buvo pasiektas 2018 m. Berlyno maratone. 28-erių T.Assefa pirmą kartą tapo vieno iš didžiųjų maratonų nugalėtoja.",
    "Ar Lietuvos universitetai išdrįstų nusispjauti į reitingus?": "Eleonora Dagienė. Miglos Zavadskienės nuotrauka\n\nEleonora Dagienė yra Leideno universiteto (Nyderlandai) doktorantė ir Mykolo Romerio universiteto tyrėja.\n\nUniversitetų reitingai per pastarąjį dešimtmetį radosi kaip grybai po lietaus, tokiu pat greičiu augo būrys pasisakančiųjų už ir prieš reitingus. Naujausia Europos Sąjungos iniciatyva, siekianti reformuoti mokslo vertinimo sistemą, ragina vengti universitetų reitingų. Nepaisydamos kritikos, Lietuvos aukštosios mokyklos siekia pripažinimo tarptautiniuose pasaulio aukštųjų mokyklų reitinguose dėl įvairių priežasčių.\n\nVienų universitetų atstovai teigia reitingų ignoruoti negalintys, nes vietinėse ir užsienio studijų mugėse sulaukia studentų ir jų tėvų klausimų apie reitinguose užimamas vietas. Kitų universitetų atstovai įsitikinę, kad reitingų vietos liudija apie mūsų valstybės sudaromas prielaidas turėti aukščiausio lygio tarptautinį mokslą ir studijas.\n\nVis dėlto valstybės strategijoje „Lietuva 2030“ paminėtas Šanchajaus reitingas – Academic Ranking of World Universities (ARWU) – universitetų pernai metų ataskaitose neminimas. Nors šio reitingo tūkstantuke 2021 m. buvo net du Lietuvos universitetai, strategijoje iškelto tikslo – patekti tarp 300 geriausių universitetų – įgyvendinti nepavyko. Atidžiau pažvelgus į Lietuvos universitetų bandymus iškilti šiame reitinge matyti, kad universitetams metas susitelkti į adekvatesnėmis nuostatomis grįstus vertinimo sąrašus bei įveikti realistiškai nustatytą kartelę.\n\nŠanchajaus reitingo slenksčiai: misija (ne)įmanoma?\n\nŠanchajaus reitingas dažnai kritikuojamas dėl savo „elitinių“ rodiklių, matuojančių studijų ir mokslo kokybę. Mokslo kokybės taškai susideda iš dviejų dalių. Pirmojoje – išskirtiniai mokslininkų pasiekimai – Nobelio premijos ir Fildso medaliai bei pasaulyje daugiausia cituojamų mokslininkų sąrašas (Clarivate Analytics, Highly Cited Researchers). Antrojoje – mokslo straipsniai išaukštintuose „Nature“ ir „Science“ bei kituose Web of Science duomenų bazėse indeksuojamuose žurnaluose.\n\nSeniausia ir didžiausia Lietuvos aukštoji mokykla – Vilniaus universitetas – į šį reitingą pateko tik 2017 m., kai reitingo sudarytojai išplėtė sąrašą iki 1 000 pasaulio universitetų. Nors Vilniaus universitetas ir negavo taškų už išskirtinius dabartinių mokslininkų pasiekimus, bet yra gavęs taškų už alumnų pasiekimus. Juos sudėjus kartu su prestižiniuose mokslo žurnaluose publikuotais straipsniais pavyko įsitvirtinti aštuntame šimtuke.\n\nVilniaus Universitetas Šanchajaus reitinge. Ekrano kopija\n\nJeigu 2020 m. Vilniaus universiteto profesorius Virginijus Šikšnys būtų gavęs Nobelio premiją, Vilniaus universitetas tikrai būtų pakilęs virš 500-osios vietos. Šoktelti aukščiau dabartinės vietos Vilniaus universitetui pavyktų ir tuo atveju, jeigu jo mokslininkai patektų į pasaulyje daugiausiai cituojamų mokslininkų sąrašą (Highly Cited Researchers), bet Vilniaus universiteto mokslininkų ten neaptinkame.\n\nVilniaus Gedimino technikos universitetas (VilniusTech) turi profesorius Zenoną Turskį ir Edmundą Kazimierą Zavadską, kurie senokai puikuojasi pasaulyje daugiausia cituojamų mokslininkų sąraše. Su šių mokslininkų uždirbtais taškais ir sukauptų straipsnių bagažu VilniusTech į Šanchajaus reitingą pateko 2021 m, nors jau 2022 m. iš reitingo iškrito.\n\nVGTU Šanchajaus reitinge. Ekrano kopija\n\nĮdomu, kad į Šanchajaus reitingą patekęs VilniusTech kažkodėl viešai nepasidžiaugė. Gal todėl, kad, dar 2014 m. pasigyrę savo daugiausia cituojamo mokslininko pasiekimais, sulaukė neigiamos akademinės bendruomenės reakcijos?\n\nTąkart viskas vyko žaibiškai. Iš pradžių Delfi.lt paskelbė žinią, kad prof. E. K. Zavadskas įtrauktas į pasaulyje labiausiai cituojamų mokslininkų sąrašą. Po kelių savaičių užsienyje dirbantis Lietuvos mokslo premijos laureatas fizikas Darius Čeburnis parašė: „VGTU mokslininkai cirkuliuoja ir kryžmiškai cituoja straipsnius to paties universiteto leidžiamuose žurnaluose, dirbtinai didindami ir žurnalo, ir atskirų mokslininkų reitingą.“ Dar po trijų savaičių, surinkęs visų pusių atsakymus, portalas Delfi.lt paskelbė, kad „Lietuvos mokslas laviruoja ties sukčiavimo riba“. Tikėtina, kad 2014 m. VGTU nesitikėjo tokios reakcijos, o 2021 m. nenorėjo užlipti ant to paties grėblio.\n\nDaugiausia Lietuvos institucijų – adekvatesniame „U-Multirank“ reitinge\n\nReitingų svarba institucijoms matoma 2021 m. veiklų ataskaitose. Bene kiekvienas universitetas jiems skiria daug dėmesio, bet Europos Sąjungos finansuojamas „U-Multirank“ reitingas jose minimas dažniausiai. Net keturiolika Lietuvos aukštojo mokslo institucijų (universitetų ir kolegijų) patenka tarp jame reitinguojamų 2 202 aukštųjų mokyklų iš 96 šalių.\n\nDidžiausias „U-Multirank“ privalumas, kad jame institucijos į vieną eilę nerikiuojamos. Jas galime atrasti tik pasirinkę tam tikrus iš 105 skirtingomis kategorijomis suskirstytų rodiklių. Juos pateikė aukštąjį mokslą tyrinėjantys mokslininkai, įsitikinę kiekvieno universiteto svarba ir unikalumu.\n\n„U-Multirank“ tinklalapyje taip pat rasime kiekvienai šaliai sudarytą palyginamąją šalies ataskaitą. Pažvelgus į 2022 m. Lietuvos rodiklius, matyti, kad mūsų aukštosios mokyklos viršijo pasaulinį vidurkį trijose (iš penkių) kategorijų: dėstymo ir studijų, tarptautiškumo ir nacionalinio poveikio.\n\n„U-Multirank“ palyginamoji Lietuvos analizė. Ekrano kopija\n\nJeigu visos Lietuvos aukštojo mokslo institucijos – universitetai ir kolegijos – savo duomenis pateiktų „U-Multirank“ reitingui, kiekviena institucija metinėje ataskaitoje galėtų pademonstruoti savo indėlį į šalies pažangą ir mūsų visų gerovę. Jos galėtų džiaugtis pasiekimais nepriklausomai nuo institucijos dydžio ir mokslo disciplinų ir taip išryškindamos kiekvieno Lietuvos universiteto stipriąsias puses.\n\nTikslus ir rodiklius rinkimės atsakingai\n\nRemiantis turima patirtimi matyti, kad Valstybės strategijoje iškeltų, tačiau Lietuvos institucijoms nepasiekiamų reitingų pozicijų tikslų reikėtų vengti. Per aukštai iškelta kartelė gali tapti paskata abejotino sąžiningumo universiteto veikloms. Pernelyg didelis reitingų sureikšminimas, tiesa, priklausantis ne tik nuo mūsų, paskatina kai kuriuos universitetus siekti iškilti reitinguose bet kokia kaina. Maža to, sąžiningai veikiančios institucijos kartais tik per plauką gali atsidurti keliais šimtais vietų žemiau, nei joms priklausytų. Lyginant jų rezultatus su nerealistiškais tikslais gali pasirodyti, kad aukštojo mokslo kokybė yra prastesnė nei realybėje.\n\nNesu reitingų šalininkė, todėl manau, kad „Lietuva 2050“ strategijoje neturėtų būti paminėtas joks reitingas. Bet žinau, kad strategijos rengime dalyvaujantys aukštųjų mokyklų atstovai veikiausiai sieks į rodiklių sąrašą įtraukti kurį nors reitingą. Dėl šios priežasties norėčiau atkreipti dėmesį į minėtą didžiausią ir informatyviausią pasaulinį aukštųjų mokyklų reitingą „U-Multirank“ ir pakviesti ekspertus naudoti būtent profesionalų sukurtus aukštajam mokslui vertinti sukurtus rodiklius.\n\nVisų mūsų susitarimui – naujajai „Lietuva 2050“ strategijai – pasirinkime įvykdomus tikslus, pasiekiamus rodiklius ir daugiau dėmesio kreipkime ne į reitingų, bet studijų ir mokslo kokybės augimą!",
    "Pilietinė religija: Tocqueville‘o ar Rousseau‘o keliu? Valdžia, Bažnyčia ir pilietinė religija (II)": "Holgeris Lahayne. Bernardinai.lt nuotrauka\n\nTocqueville’o „papročiai“\n\nPirmą kartą Europos istorijoje tikra religinė tolerancija įsitvirtino XVII amžiuje Nyderlanduose. Nors egzistavo oficialioji Bažnyčia, kuri buvo reformatų konfesijos ir laikėsi įvairių kitų tikybų ribojimai (ar diskriminacija, kaip mes šiandien sakytume), religinės tolerancijos lygis buvo stebėtinai aukštas – šiame protestantų krašte net Romos katalikai galėjo laisvai praktikuoti savo tikėjimą. Todėl Nyderlandai tapo dėl pasaulėžiūros ar tikėjimo persekiojamųjų prieglobsčiu. Vis dėlto apie tikrą konfesinį pliuralumą kalbėti nereikėtų, nes aiškiai dominavo viena Bažnyčia.\n\nTuo laiku Europoje beveik visi ar labai didelė dauguma gyventojų priklausė kokiai nors religinei konfesijai. Visai kitaip buvo Šiaurės Amerikoje. Jungtinėse Amerikos Valstijose religinė laisvė visoms konfesijoms buvo garantuojama. Niekas amerikiečių nevertė jungtis nei prie bažnyčių, nei prie religijų. Natūralus to rezultatas buvo toks, kad XIX amžiaus viduryje tik 30–40 procentų JAV gyventojų priklausė krikščioniškoms bažnyčioms; šimtmečio pradžioje buvo dar mažiau. Tik XX amžiuje krikščionių bažnyčių narių dalis pradėjo viršyti 50 proc.\n\nNuo pat pradžių JAV gyventojai toli gražu ne visi praktikavo kokią nors religiją ar priklausė kokiai nors religinei bendruomenei. Bet JAV demokratinė, laisva politinė sistema, akivaizdu, kad rėmėsi (ir dabar remiasi) plačiai tarp gyventojų paplitusiais tam tikrais giliaisiais įsitikinimais – ir tai nebuvo vienos ar kitos bažnyčios konfesiniai mokymai ar dogmos. Amerikiečius jungė ir vienijo tam tikra „pilietinė religija“, kuri nebuvo nei baptistiška, nei katalikiška, nei metodistiška. Europoje tokia „pilietinė religija“ ilgai negalėjo atsirasti dėl principo „kieno valdžia, to ir religija“, nes ji visuomet būtų buvusi tapati dominuojančiai konfesijai. Jokiai dominuojančiai konfesijai nesant, kaip tada JAV, atsirado terpė susiformuoti unikaliai „pilietinei“, t. y. visus piliečius jungiančiai ir iš dalies kitokio pobūdžio religijai.\n\nEPA nuotrauka\n\nSąvokos „pilietinė religija“, tiesa, dar nevartodamas, pirmasis demokratinės valstybės, visuomenės ir religijos santykį išsamiai išanalizavo prancūzas Alexis de Tocqueville’is (1805–1859). Jam drauge su kolega Prancūzijos valstybės buvo pavesta apkeliauti Jungtines Amerikos Valstijas ir atlikti Amerikos politikos, visuomenės ir kultūros analizę. Šios kelionės rezultatai sugulė į dviejų tomų knygą Apie demokratiją Amerikoje (1835–1840). Anot Tocqueville’io, „pagrindinis tikslas“ rašant knygą buvo „parodyti skaitytojui, kokie svarbūs įstatymų tvarumui, mano galva, yra amerikiečių praktinis patyrimas, jų įpročiai, požiūriai, žodžiu, papročiai […]“. Jis įsitikinęs, „jog nei patogiausia geografinė padėtis, nei geriausi įstatymai negali apsaugoti Konstitucijos, jei nepaisoma papročių […]“.\n\nTocqueville’is vartoja sąvoką „papročiai“ (pranc. mœurs), kilusią iš lotyniško žodžio mos, mores (nuo šio žodžio ir „moralė“). Taip gali būti vadinami „širdies ar dvasios polinkiai“ ar „įvairios žmonių pažiūros, sampratos, plačiai pasklidusios, įsigalėjusios nuomonės, idėjų visuma“. II tome (I d., 2 sk.) jis išdėsto savo pagrindinę mintį:\n\n„Taigi aišku kaip dieną, kad jokia visuomenė negalėtų gyvuoti ar bent jau išsilaikyti be tokio bendro tikėjimo, nes, kai nėra bendrų idėjų, nebūna bendros veiklos, o kai nėra bendros veiklos, egzistuoja atskiri žmonės, bet nėra visuomeninės-socialinės bendrystės. Kad būtų visuomenė ir juo labiau kad ji klestėtų, visų piliečių protus turi nuolatos telkti ir jungti kokios nors didžios idėjos.“\n\nToks „bendras tikėjimas“ ar „didžioji idėja“ JAV netapo nei katalikybė ar anglikonybė, nei liuteronybė. Tai, kas jungia piliečius, tie savotiški visuomenės klijai, yra ne konkrečios bažnyčios mokymai ir tradicijos, bet gerokai plačiau įsigalėję „širdies polinkiai“. Tocqueville’io mœurs, „papročiai“, yra bendrieji krikščioniški įsitikinimai ir moralės principai. Šitokia bendroji moralinė tradicija susiformuoja tada, kai kiekviena konfesija ar bažnyčia savo nariams išdėsto „pagrindines pažiūras“, pagrindinius tikėjimo teiginius bei mokymus ir juos „tvirtai gina“ (sk. „Kaip Jungtinėse Valstijose religija naudojasi demokratiniais instinktais“). Demokratijos laikais „religinių apeigų išorinės formos nėra tokios svarbios“ kaip anksčiau. Dabar nebeužtenka pratinti žmones prie tam tikrų ceremonijų; reikia diegti įsitikinimus, formuojančius „širdies polinkius“, kuriais savo ruožtu pagrįsti papročiai. „Pagrindinis religijos tikslas ir didžiausias pranašumas yra tas, jog į kiekvieną tų esminių klausimų ji turi duoti aiškų, tikslų, miniai suprantamą ir tvirtą atsakymą“, – rašo Tocqueville’is. Tokiu būdu religija „uždeda intelektui išganingą jungą“.\n\n„Religinės dogmos“ atrodo Tocqueville’iui „iš visų dogmatiškų įsitikinimų reikalingiausios“. Todėl „be galo svarbu susikurti labai apibrėžtas idėjas apie Dievą, savo sielą, savo priedermes Kūrėjui ir kitiems žmonėms“. Ir tai nereiškia, kad konfesinės bažnyčios turi skelbti savo nariams kokį nors atskiestą ar sumaišytą religinį mokymą. Ne, tegul dogmos būna konfesinės ir savitai „labai apibrėžtos“. Bet jeigu visos krikščioniškos bažnyčios tai darys, atsiras bendra, visą visuomenę formuojanti religinė tradicija ir papročiai. Šiuo visuomeniniu lygmeniu religija tampa kitokia negu pačiose bažnyčiose – jau nebe konfesinė ir nebe gelbstinti, bet būtent pilietinė.\n\nTocqueville’is įsitikinęs, kad pramonės ir kylančios gerovės amžiuje religija turi svarbią visuomeninę užduotį. Demokratinė „lygybė, teikianti daug gėrio žmonėms, vis dėlto žadina […] labai pavojingus instinktus […]. Ji plačiai atveria jų širdis medžiaginiams malonumams. Didžiausias religijos nuopelnas yra tai, jog ji įkvepia visiškai priešingus poreikius ir pomėgius“; ji skatina „atsiplėšti nuo juslių pasaulio ir veržtis į aukštesnę plotmę“. Tocqueville’is kelis kartus pabrėžia, kad demokratija „skatina materialinių gėrybių pomėgį“, „gerovės siekimą“ ir net „materializmą“. Todėl „pagrindinis religijų uždavinys – išgryninti, subalansuoti ir apriboti pernelyg karštą ir pernelyg didelį turtų, gerovės geismą, kuris lygybės laikais užvaldo žmones […]“. Visi turi stengtis „taurinti sielas, kreipti piliečių žvilgsnį į dangų“ ir diegti „dvasinių malonumų ilgesį“.\n\nIr per gerą šimtmetį JAV sugebėjo susiformuoti gana aiškius bendruosius bruožus turinti pilietinės religijos tradicija. Svarbiausi iš bruožų, rodančių, kad galima kalbėti apie pilietinę religiją, yra šie: tikėjimas į Dievą; tikėjimas, jog žmogaus teisės ir laisvės yra Dievo duotos; tikėjimas, kad Dievas yra suverenus ir aukščiausias Teisėjas. JAV istorija ypač susiejama su Dievo apvaizda tikint, jog šalis yra pašaukta būti teisingumo ir laisvės pavyzdžiu („city on a hill“) panašiai kaip Izraelis – būti šviesa tautoms.\n\nTikėjimas į Dievą padaromas ne vien tik religinių bendruomenių, bet ir valstybės pagrindu. Nors šiuo metu JAV daugeliu atžvilgių jau yra labai sekuliari valstybė, bet vis dar plačiai laikosi susiformavusių pilietinės religijos ‘dogmų’. Žinomas JAV žurnalistas bei autorius D. Prageris kalba apie „Amerikos trejybę“, sudarytą iš trijų įsitikinimų: „In God We Trust“ (Pasitikime Dievu), nuo 1956 laikomą oficialiu valstybės šūkiu; „E pluribus unum“ (Iš daugelio vienas), lotyniškas principas, pagrindžiantis vienybę įvairovėje ir atspindimas JAV herbe; ir trečiasis – Laisvė kaip pamatinis principas ir orientyras.\n\nŠiais įsitikimais persiėmęs ir pats D. Prageris, kuris yra pamaldus, praktikuojantis žydas. Aišku, kad, kalbėdamas apie minėtas dogmas, jis omeny neturi jokios konfesinės religijos ar gelbstinčio tikėjimo, todėl ir krikščionys jam neprieštarauja. Jeigu nebūtų pilietinės religijos koncepcijos, kalba apie Amerikos trejybę būtų šventvagiška, nes Prageris kaip žydas krikščionių teologinę Trejybę (pvz., Atanazo išpažinime) neigia.\n\nŠių pilietinės religijos dogmų pagrindu susiformavo įvairūs kultūriniai papročiai, kaip pvz., pagarba kai kuriems ‘šventiesiems’ raštams, vėliavai ir kvazireliginės apeigos mokyklose bei kitur. Labai svarbios JAV taip pat yra žuvusiųjų karuose atminimo bei karų veteranų pagerbimo dienos. Bene ryškiausias JAV pilietinės religijos fenomenas yra Padėkos diena. Prezidento A. Linkolno sprendimu senas krikščioniškas puritonų paprotys buvo paverstas nacionaline švente, 1863 m. spalio 3 d. paskutinį lapkričio ketvirtadienį paskelbus diena, kai „viena širdimi ir vienu balsu visa Amerikos tauta“ dėkoja Dievui. JAV Šiaurės Rytų protestantų bažnytinis paprotys tarsi peržengė savo slenkstį ir įsitvirtino šeimose, kuriose, nesvarbu, kokios konfesijos ar asmeninio tikėjimo būdamas, šeimos galva sukalba padėkos maldą. Žinoma, JAV bažnyčios tą dieną kviečia ir į pamaldas, bet Padėkos diena iš esmės yra pilietinės religijos darinys.\n\n1967 m. išspausdintas sociologo R. Bellah‘o (1927–2013) straipsnis „Pilietinė religija Amerikoje“ (liet. „Metai“ 2008–2012) diskursą apie pilietinę religiją pakelė į naują lygmenį. „Nuo pirmųjų respublikos metų esama tam tikros kolektyviai institucionalizuotos visumos įsitikinimų, simbolių, ritualų ir pagarbos šventiems reiškiniams“, – rašo Bellah‘as, siekdamas pabrėžti, kad konfesinės krikščionybės „ir pilietinės religijos funkcijos buvo gana aiškiai atskirtos“. Tačiau papročių visuma išlaikė aiškią „religinę dimensiją“.\n\nPavyzdžiu Bellah‘as pateikia svarbias JAV prezidentų kalbas, iki šiol tebeatspindinčias minėtus pilietinės religijos bruožus. Nors kai kurie JAV prezidentai jokiai bažnyčiai nepriklausė, kaip A. Linkolnas ar jo įpėdinis A. Johnsonas, jie visi stiprino ir palaikė pilietinę religiją. Linkolnas jai ypatingą reikšmę suteikia Pilietino karo metu (1861–1865) ir nuo tada, kaip rašo Bellah‘as, „į pilietinę religiją įsitraukia naujos mirties, aukos ir atgimimo temos“. Pats prezidentas Linkolnas tampa „mūsų prezidentu kankiniu“; jis „buvo prilygintas žuvusiesiems kare, kurie ‘atidavė paskutinę didžiausią auką’. Aukos tema yra neištrinamai įrašyta į pilietinę religiją“. Bet yra ir kita medalio pusė. Pilietinė religija kartais tampa ir netinkamų valdžios veiksmų teisintoja. Bellah‘as rašo: „Amerikietiško Izraelio tema kone nuo pat pradžių buvo naudojama kaip bandymas pateisinti mūsų istorijos gėdą – žiaurų elgesį su indėnais.“\n\nMums, europiečiams, JAV pilietinė religija kartais atrodo šiek tiek keistokai. Kai kurios viešos jos apeigos mums yra apskritai svetimos, valstybės sureikšminimas jose – iš dalies nepriimtinas, o prezidentų kalbėjimas apie Dievą neretai laikomas veidmainyste ar manipuliacija religiniais jausmais piktiems tikslams pasiekti. Kad ir kaip būtų, pačiose valstijose pilietinė religija funkcionuoja gana gerai, visai nenykdama, bet ir nevirsdama tikru stabu, mat vis dar junta išsilaikiusią solidžią atsvarą – stiprias, nepriklausomas konfesines bažnyčias. Vienas svarbus jų stiprumo rodiklis yra pamaldų lankymas. JAV kas savaitę tarp 20 ir 50 procentų visų suaugusiųjų gyventojų lanko bažnyčią (Europos protestantų kraštuose ar regionuose vos 3–5 proc., t. y. dešimtadalis!).\n\nRousseau’o „pilietinė tikyba“\n\nJean-Jacques Rousseau, kilęs iš Ženevos (Šveicarija), buvo vienas svarbiausių Apšvietos laikmečio mąstytojų, „nors nuo savo amžininkų skyrėsi viskuo, ne tik nuomonėmis“ (Politinių teorijų istorija). Labai didelę įtaką politiniam mąstymui padarė jo veikalas Visuomenės sutartis arba politinės teisės principai (1762), nuo pat pradžių sukėlęs nemenką diskusijų bangą, o daug kur ir buvęs uždraustas. Paskutinis knygos skyrius skirtas „pilietinei religijai“ (pranc. religion civile), paties Rousseau sukurta sąvoka apibūdintoms mintims išdėstyti. Palyginę su Tocqueville‘iu, pamatysime, kad ne tik dėl savitos politinės koncepcijos, Rousseau ją suvokia kitaip. Jo numatytu keliu vystęsis pilietinės religijos modelis paliko daug pėdsakų Europoje ir iki šiol tebėra rimtas iššūkis religinei bei politinei laisvei.\n\nSkyriaus „Pilietinė tikyba“ (liet. 2015 m. leidime pasirinktas toks vertimas) pradžioje Rousseau apžvelgia tolimos praeities religijos ir valstybės santykių raidą. Ankstyvosiose visuomenėse „kiekviena valstybė turėjo savo kultą ir savo dievus“. Šalies valdymas buvo iš esmės teokratinis – valdovai buvo dievai, o dievai – valdovai (žr. ir I straipsnio dalį apie antikos valdymą). Todėl „politinis karas buvo taip pat ir teologinis; dievų galių teritorijos buvo, taip sakant, nustatytos tautų sienomis“.\n\nJean-Jacques Rousseau. „Wikimedia Commons“ nuotrauka\n\nKrikščionybė viską pakeitė, skelbdama apie kitokios karalystės, kuri skiriasi nuo bet kurios žemiškosios karalystės, egzistavimą: „Kaip tik šitokiomis aplinkybėmis Jėzus atėjo steigti žemėje dvasinės karalystės, kuri, atskirdama teologinę sistemą nuo politinės, padarė, kad valstybė nustojo buvus viena ir sukėlė vidujinius susiskirstymus, niekuomet nenustojusius drumsti krikščioniškų tautų.“\n\nRousseau mano, kad religijos ir politikos tapatumas pagonybėje kūrė socialinį stabilumą ir vienybę, kuri buvo naudinga valstybei. Krikščionybėje to nebuvo. Ji yra ne vienos valstybės piliečių religija, o visų žmonių. Krikščionių dievogarba nebūtinai yra susijusi su kokia nors konkrečia valstybe; visų valstybių žmonės gali garbinti tą patį Dievą. Dvasinis krikščionybės kosmopolitizmas neapsiriboja viena valstybe, bet apima visą pasaulį.\n\nKrikščioniškame pasaulyje „yra dvi valdžios, du suverenai“. Krikščionis turi du valdovus – Kristų ir karalių, ir priklauso dviem karalystėms – dangaus ir žemės. Kadangi religija ir valstybė nėra tapačios, tarp jų ir pačiam žmogui kyla įtampa: „Iš tos dvilypės valdžios kilo nuolatinis jurisdikcijos konfliktas, kuris darė kiekvieną gerą valstybinę tvarką krikščioniškose valstybėse neįmanoma; mat niekuomet nebuvo galima žinoti, ar valdytojo, ar kunigo buvo pareiga klausyti.“\n\nBūtent šis valdžios dvilypumas, šis dvigubas autoritetas, ribojantis abi valdžias, sudarė sąlygas atsirasti Vakarų laisvei (žr. I str. dalį). Tačiau Rousseau to nevertino teigiamai. Čia jis cituoja T. Hobbesą, anot jo, vienintelį „krikščionių autorių filosofą“, anksčiau už jį suvokusį šios santvarkos „blogumą“ ir siūliusį „sujungti abi erelio galvas ir sukurti politinę vienybę“. Kokia nors tikyba esą valstybės pagrindu turinti būti, bet „tvirtai valstybės konstitucijai krikščioniškas įstatymas yra labiau kenksmingas negu naudingas“.\n\nRousseau po to aprašo tris pagrindines tikybas ar religijų formas. Pirmąją jis vadina „žmogaus tikyba“. Ji „be šventyklų, be altorių, be apeigų, aprėžtų grynai vidujiniu aukščiausio Dievo kultu ir amžinomis moralės pareigomis“; tai „yra grynoji ir paprastoji Evangelijos tikyba, tikrasis teizmas“ – šiandien sakytume, kad kažkokia ‘liberalioji’ krikščionybė be organizuotos Bažnyčios. Antroji yra „piliečio tikyba“, „įvesta tik viename krašte“: „išskyrus tą vieną tautą, kuri ją išpažįsta, visi kiti jai yra netikintieji, svetimi, barbarai; ji skleidžia žmogaus pareigas ir teises tiktai tiek, kiek toli siekia jos aukurai. Tokios buvo visos pirmųjų tautų tikybos […]“. Trečia, „keistesnė, tikybos rūšis“ yra „dvasininko tikyba“. Ji duoda žmonėms „įstatymų leidėjus, du viršininkus, dvi tėvynes, paskiria juos į prieštaraujančias pareigas ir kliudo jiems būti pamaldiems ir kartu pilietiškiems“.\n\nVisos trys esą turinčios savų trūkumų, bet trečioji, bažnytinė religija, anot Rousseau, esanti „aiškiai bloga“: „Visa tai, kas ardo visuomeninę vienybę, neturi vertės; visos institucijos, kurios verčia žmogų prieštarauti pačiam sau, neturi vertės.“ Čia pat jis dar kartą vienareikšmiškai pasmerkia krikščionybės įvestą dvilypumą, anot jo, tik kurstantį nesantaiką visuomenėje ir keliantį įtampą pačiam žmogui.\n\nPirmoje ir antroje religijos formoje Rousseau pastebi teigiamų pusių. „Antroji yra tuo gera, kad ji sujungia dievišką kultą su įstatymų meile ir, padarydama tėvynę piliečių garbinimo dalyku, išmoko, kad tarnauti valstybei yra tarnauti jos globėjui dievui.“ Pirmąją, „žmogaus tikybą“, Rousseau vadina „krikščionybe, tik nenūdiene, bet Evangelijos tikyba, kuri yra visiškai skirtinga“; tai yra „šventa, kilni, tikra tikyba“. Bet ir ji turinti trūkumą: „užuot kreipusi piliečių širdis prie valstybės, ji jas nukreipia nuo jos, kaip ir nuo visų žemės dalykų. Aš nežinau nieko kito priešingesnio visuomeninei dvasiai.“\n\nŠi, ‘tikroji’, krikščionybė „yra perdėm dvasinė tikyba, užsiėmusi vien tiktai dangaus dalykais; krikščionių tėvynė yra ne šiame pasaulyje“; todėl „tikrų krikščionių visuomenė jau nebūtų žmonių visuomenė“. Tokia krikščionybė, anot Rousseau, netinka šio pasaulio konfliktams: „Pastatykite prieš juos tas drąsias tautas, kurias stumia pirmyn garbės troškimas ir karšta tėvynės meilė, įsivaizduokite jūsų krikščionišką kariuomenę prieš Spartą ar Romą, – pamaldūs krikščionys bus sumušti, sutriuškinti, sunaikinti […].“\n\n„Žmogaus tikyba“ yra per plati ir nenaudinga, o tikroji krikščionybė – „perdėm dvasinė religija“; „piliečių tikyba“ (senoji antikos forma) pasirodo per siaura ir neretai per smurtinga, o trečioji („dvasininko tikyba“) – visiškai bloga ir netinkama. Tai ką daryti? Juk „valstybei vis dėlto labai svarbu, kad kiekvienas pilietis turėtų kokią tikybą, kuri mokytų mylėti savo pareigas“.\n\nRousseau nuomone, išeitis galėtų būti tik tokia, kad šalies suverenas (tauta, bet iš tiesų valdovai) piliečiams nustato tam tikrą pilietinę religiją: „Yra tik vienas grynai politinis tikėjimo išpažinimas, kur suverenui priklauso nustatyti straipsnius, ne kaip griežtai tikybines dogmas, bet kaip visuomeniškumo pajautimus, be kurių negalima būti nei geru piliečiu, nei ištikimu valdiniu.“ Pilietinės religijos turinys arba straipsniai yra tokie:\n\n„Pilietinės tikybos dogmos privalo būti paprastos, negusios, aiškiai išreikštos, be paaiškinimų ir pastabų. Galingosios, išmintingosios, geradarės, apvaizdos ir rūpintojos Dievybės buvimas, būsimasis gyvenimas, teisingųjų laimė, blogųjų bausmės, visuomenės sutarties ir įstatymų šventumas […].“\n\nŠitokia pilietinė religija turinti būti įgyvendinama ar diegiama ir valstybės prievartos priemonėmis. Suverenas gali ištremti žmogų, kuris atsisako priimti tokią religiją; „jis gali ištremti jį ne kaip netikintį, bet kaip nevisuomenišką, kaip negalintį mylėti įstatymų, teisingumo ir reikalui esant paaukoti savo pareigai gyvybę“.\n\nAr buvę atmestinų dalykų? Buvę, ir pirmiausia ne kas kita, o „netolerancija“. Kad suprastume, ką jis turi omenyje, turime bent trumpai apžvelgti tuometinę situaciją. Dar iki Rousseau kai kur Europoje išsivystė tam tikra tolerancija arba pakantumas kitokios konfesijos arba kito tikėjimo žmonėms. Pavyzdžiui, pradžioje jau minėtuose Nyderlanduose atskiros bažnyčios netoleravo teologiškai kitaip mąstančių tarpusavyje, bet pateisino ryšius pilietiniu lygmeniu; pilietiniuose santykiuose su kitatikiais, žydais, eretikais ir t. t. buvo siekiama tolerancijos – taikaus įvairių religinių įsitikinimų sugyvenimo. Taigi tokį dvilypumą: bažnyčiose – netoleranciją (drausminimą iki pašalinimo iš pačios bažnyčios), o visuomenėje ir valstybėje – toleranciją bei visaip skatinamą pakantumą skirtumams, Rousseau griežtai atmeta:\n\n„Tie, kurie skiria pilietinę netoleranciją nuo tikybinės netolerancijos, mano manymu, klysta. Šios abi netolerancijos yra neatskiriamos. Negalima gyventi taikoje su tais žmonėmis, kurie laikomi prakeikti; juos mylėti, vadinasi, nekęsti Dievo, kuris juos baudžia […]. Visur, kur egzistuoja tikybinė netolerancija, neįmanoma, kad ji neturėtų kokio nors pilietinio padarinio.“\n\nRousseau tai laikė pasirinkimo klausimu, nes, jeigu „kunigai yra tikrieji šeimininkai, tai karaliai tėra tik jų tarnai“. Todėl, anot jo, „reikia toleruoti visas tas [tikybas], kurios toleruoja kitas, kiek jų dogmos neturi nieko priešingo piliečio pareigoms. Bet jei kas nors drįsta sakyti: Be Bažnyčios nėra jokio išganymo, – tas turi būti išvytas iš valstybės, jei tik valstybė nėra Bažnyčia ir valdovas vyriausiasis kunigas. Tokia dogma yra gera tiktai teokratiniame valdyme […]“.\n\nŽinoma, peikdamas sampratą „be Bažnyčios nėra jokio išganymo“, Rousseau visų pirma omeny turi Romos katalikybę. Bet jam buvo nepriimtina ir visa istorinė ortodoksija kartu su Kiprijonu (III a.), išpažįstanti dogmą (lot.) extra ecclesiam nulla salus. Matyti, kad Rousseau labiausiai kritikuoja „kunigų religiją“, visuotinę ir įvairiai organizuotą Bažnyčią. Tačiau negalima sutikti ir su jo prielaida, kad „negalima taikoje gyventi su tais žmonėmis, kurie laikomi prakeikti“. Paties Rousseau gyvenamojo laikotarpio, XVIII a., praktika bei dar ankstyvesnių laikų, net pirmųjų krikščionių gyvenimas I–III amžiuje parodė, kad galima taikiai sugyventi ir su tais, kurie turi kitokių įsitikinimų ir kurie – mūsų akimis žiūrint – nebus išgelbėti; kad galima ir net reikia atskirti pilietinę netoleranciją nuo tikybinės netolerancijos.\n\nNetolerancija tikybinei netolerancijai vardan ‘tikros’ tolerancijos – knygos Visuomeninė sutartis pabaigoje Rousseau viską supainioja ir sukuria savotišką kenksmingą precedentą. Užtat XX a. Frankfurto mokyklos filosofas, neomarksistas H. Marcuse‘as (1898–1979) jau kalba apie „represyvinę toleranciją“, iš esmės skleisdamas tą pačią mintį, tik jo ateistinė, antikrikščioniška pasaulėžiūra jau reiškiasi atviriau.\n\nTad ką tokio padarė Rousseau? Jis paėmė kelis „žmogaus tikybos“ (kur visų pirma eina viena dievybė) ir antikos modelio elementus (valdovai padaro tėvynę piliečių garbinimo dalyku) ir sukuria naują pilietinę religiją, kuri tarnautų valstybės stabilumui. Joje didžiausia vertybe tampa politinė bendruomenė, valstybė, nacija, o svarbiausiu tikslu – piliečių ar valdinių meilė valdžios įstatymams, ištikimybė valdovams ir net pasiryžimas aukoti savo gyvybę (pvz., kare). Taigi religija panaudojama kaip priemonė diegti valdžios įstatymus, stiprinti valdovų autoritetą ir išlaikyti vienybę valstybėje.\n\nTuo tarpu tas, kas ardo visuomeninę vienybę, neturi vertės. Todėl pagrindiniu Rousseau priešu tampa istorinė krikščionybė, skelbianti apie dvi tikinčiojo tėvynes. Bažnyčios istorijoje šis principas iš dalies buvo reiškiamas skirtingai: Augustinas suformulavo „dviejų miestų“ (ar valstybių) koncepciją, viduramžių popiežiai – „dviejų kalavijų“, Martinas Lutheris – „dviejų karalysčių“. Bet pagrindinis principas visose vyravo tas pats: tikintis žmogus tarsi pavestas „prieštaraujančioms pareigoms“, bibliškai tariant, Dievui ir ciesoriui (imperatoriui). Rousseau nuomone, tai nesuderinama, todėl krikščionims neįmanoma „būti pamaldiems ir kartu piliečiais“. Ar tikrai?\n\nRousseau iš esmės atgaivino antikos valdymo modelį ir nemažai požiūrių perėmė iš Platono. „Nuo Rousseau iš tikrųjų prasideda naujoji klasikos įtakos politinei filosofijai era“, – rašoma Politinių teorijų istorijoje. Kaip Platonui vienybė, taip jam harmonija ir stabilumas buvo aukščiausias tikslas valstybėje. Žvelgdamas atgal į Europos istoriją, jis regi vien religinio (Bažnyčios) ir politinio autoriteto skirtumą bei nuolatinę įtampą santykyje tarp valstybės ir Bažnyčios. Todėl, jo nuomone, norint užtikrinti vienybę ir išvengti įtampos, būtina iš viršaus nustatyti vieną pilietinę religiją. Be to, būtina Bažnyčią kaip organizuotą religiją pastatyti į savo vietą: aiškiai jai pasakyti, kas leidžiama, o kas ne; tai turėtų nuspręsti „suverenas“.\n\nTocqueville’io pilietinės religijos vizija yra visai kitokia. Jis aiškiai matė, kad JAV žmonėms pavyksta būti ir gerais tikinčiaisiais, ir gerais piliečiais. Jis matė, kad nieko nereikia daryti iš viršaus, kad nei suverenas, nei valdžia jokių religinių straipsnių nustatyti neprivalo, o jeigu kokį įstatymą ar nutarimą dėl pilietinės religijos elementų (pvz., Padėkos dienos kaip nacionalinės šventės) ir priima, tai neprimeta. Nes tam laukas jau nuo seno buvo paruoštas. JAV pilietinė religija istoriškai išaugo iš apačios; jos atsiradimo sąlyga buvo laisvė įvairioms bažnyčioms ir konfesijoms – ir ši laisvė sustiprino kitas laisves.\n\nTodėl Tocqueville’is, priešingai negu Rousseau, sveikino stiprias religines organizacijas; tegul bažnyčios gyvuoja savarankiškos, laisvos ir atlieka savo misiją kreipti piliečius į ateitį, į dangų. Jis matė, jog tai formuoja valstybės narių moralę, ugdo papročius ir leidžia atsirasti tvirtiems įsitikinimams. Rousseau buvo įsitikinęs, kad pirmenybę reikia teikti visuomenės poreikiams, o ne laisvam individui, todėl valdžia turi nustatyti, kaip mylėti tėvynę ir įstatymus. Tocqueville’io koncepcijoje piliečiams buvo atiduota visa laisvė patiems įvertinti savo pareigas ir laisvai apsispręsti, kada kieno viršenybė.\n\nPilietinė religija pandemijos ir karo laikais\n\nNeseniai atstatytuose Prūsijos karalių rūmuose Berlyno centre nuo praeitų metų veikia muziejus „Humbolto forumas“. Rytų Vokietijos valdžia prieš šešiasdešimt metų nugriovė per karą apgadintus rūmus ir pastatė „Respublikos rūmus“, kurie savo ruožtu po Vokietijos susivienijimo buvo nugriauti. Tad dabar XIX amžiaus vidurio hohencolernų karalių miesto rezidencijos pastatas po ilgų svarstymų sugrįžo į savo vietą. Tačiau, atstačius pastatą, šurmulį sukėlė du fasado elementai: didelis kryžius ant kupolo ir užrašas aplink jį, sudarytas iš dviejų Biblijos eilučių (Apd 4, 12 ir Fil 2, 10): „Nėra niekame kitame išgelbėjimo, nes neduota žmonėms kito vardo, kaip tik Jėzaus vardas, Dievo Tėvo šlovei. Kad Jėzaus vardui priklauptų kiekvienas kelis danguje, žemėje ir po žeme.“ Kupolo teksto idėja buvo karaliaus Frydricho Vilhelmo IV, labai pamaldaus ir artimo pietizmo judėjimui monarcho.\n\nTikėjimas į Jėzų Kristų yra vienintelis kelias į išganymą – toks teiginys, užrašytas didelėmis raidėmis ant centrinio pastato Vokietijos sostinėje, XXI amžiuje tapo nepriimtinas. Kadangi panaikinti jo niekas nesiryžo, tai pastato apačioje dabar jį paaiškina toks pridėtas užrašas: „Visos Humbolto forumo institucijos vienareikšmiškai atsiriboja nuo krikščionybės pretenzijos į unikalumą ir valdžią, išreikštą užraše. Kupolą jos suvokia kaip pastato istorijos citatą dabartinio rūmų atstatymo kontekste.“ Žodžiu, dabartinės institucijos atmeta užrašo turinį. Ir tik iš pagarbos senajam statiniui bei dėl architektūros autentiškumo ir vientisumo išlaikymo jos sutinka palikti Biblijos eilutes ir kryžių. Tačiau Vokietijos vyriausybės kultūros ministrė prie kanclerio tarnybos, C. Roth, pasiryžusi kovoti, kad užrašo ir krikščionybės simbolio visai neliktų.\n\nNesunku atpažinti Rousseau dvasią. Jo sakinys „jei kas nors drįsta sakyti: be Bažnyčios nėra jokio išganymo, – tas turi būti išvytas iš valstybės“ dabar galėtų skambėti šitaip: jei kas nors drįsta viešai ir visiems girdint ar matant teigti, kad be Kristaus nėra išganymo, tas turi būti išvytas iš viešojo diskurso. Netolerancija tariamai netolerancijai. Kai kuriose Europos šalyse formuojasi keista pilietinės religijos mišrainė: visuomenė ir viešas politinis gyvenimas vis labiau ir atviriau nukrikščioninamas, o politinis valdymas įgyja vis daugiau religinių bruožų. Tuo tarpu bažnyčios energingai ir mielu noru perima politikos dienotvarkę bei įsitraukia į šio pasaulio transformacijos siekius ir darbus.\n\nKaip matėme, pilietinė religija yra kompleksiškas fenomenas ir vystėsi įvairiai. Iš tiesų (kaip pastebėjo ir Tocqueville’is) valstybės veiksmingumo prielaidą sudaro tarp individų ir visuomenės tinkamai susisluoksniavusios pagrindinės moralinės nuostatos ir pilietiniai papročiai. Valstybė tik tada gerai funkcionuoja, kai egzistuoja platus etinis pagrindas, arba, kitaip sakant, minėtoji pilietinė religija. Ji geriausiai susiformuoja religinėse bendruomenėse. Nes jeigu šiam procesui ima vadovauti pati valstybė ir pradeda nustatinėti (kaip norėjo Rousseau) tam tikras religines-moralines dogmas, dingsta iš krikščionybės kylantis pilietinis dvilypumas (žr. viršuje apie dvi tikinčiojo tėvynes), formuojasi unitarinė, sekuliari ir kartu religinė pilietinė religija. Ji savo tikslu ir šūkiu iškelia žmogaus galias – pasaulio išgelbėjimą žmonijos jėgomis. O tada, kaip byloja istorija, lauk bėdos.\n\nŠiuo metu ypač Europoje reiškiasi itin ydingas pilietinės religijos modelis. Politinės valdžios perima per daug religijoms būdingų elementų ir paternalistiškai nustato moralės normas (apie tai žr. ir I straipsnio dalį). Aktualus šio veiksmo pavyzdys yra Suomijos parlamento narės krikščionės P. Räsänen ir liuteronų vyskupo J. Pohjola‘os teismo procesas. Abu buvo kaltinami neapykantos kurstymu, kadangi remdamiesi Šv. Raštu morališkai atmetė lytinius santykius tarp vienalyčių asmenų. Kadangi jiems nebuvo inkriminuota jokio baudžiamojo nusikaltimo (homoseksualių žmonių puolimo, grasinimo ar pan.), todėl kovo pabaigoje abu buvo išteisinti. Bet precedentas jau sukurtas: jie nusižengė naujai, pačios valstybės ir / ar visuomenės nustatytai moralinei normai, draudžiančiai viešai neigiamai kalbėti apie homoseksualių asmenų seksualinę praktiką. Valstybė nustatė, kad tai yra moraliai smerktina, todėl baustina, ir pradėjo juridinį procesą.\n\nValstybė, tarsi kokia bažnyčia, pati imasi formuoti moralę, nustatinėdama priimtino elgesio modelius ir kovodama su eretikais. Gerai prisimename visai neseną vertimą tikėti „mokslo dovana“ – skiepais, ir pavykusias pastangas „galimybių pasu“ nubausti visus „netikinčiuosius“ prieštarautojus. Tariamas moralinis sutarimas ir nedviprasmiškumas uždusina visuomenėje reikalingas diskusijas.\n\nNuo 2020 metų pavasario visas kovidinis diskursas buvo nuosekliai moralizuojamas, pasinaudojant visu paketu religinės srities priemonių. Turėjome ne tik „išganymo“ įrankių (kaukės, skiepai), bet ir demonų (virusas). Praktiškai buvo neįmanoma racionaliai, blaiviai ir atvirai diskutuoti apie naujuosius iššūkius – nes naująją ‘metafiziką’ išmanė tik naujieji ‘apaštalai’, ir tai nebuvo diskutuotina. Pagrindiniu moralizavimo ‘kunigu’ tapo ir tebėra pati valstybė, o ‘klapčiuku’ – žiniasklaida. Moralus pilietis žinojo, ką daryti – mintinai mokėjo tris veiksmus (kaukė, atstumas, dezinfekavimasis), žadančius išgelbėjimą čia laikinai ir ten amžinai. Žinoma, būta ir nemoralių piliečių. Tai jiems buvo pagrasinta „pragaru žemėje“, uždraudžiant viską ir visiškai.\n\nKai prieš gerus metus reformatų bažnyčia į savo tinklalapį įdėjo verstą straipsnį su klausimu, ar dėl artimo meilės krikščionys privalo skiepytis, kai kurie tikėjimo broliai ir seserys pašoko apstulbę: kodėl tarp tikinčiųjų apie tai iš viso diskutuojama?! Kaip drįstama kelti tokį klausimą ir dar atsakyti neigiamai?! Nejau reformatai prieš skiepus?! Ši jautri reakcija tik rodo, kad politinei vyriausybei su visais jos „influenceriais“ pavyko nustatyti ir ex cathedra paskelbti kvazireliginę dogmą, į kurią visu rimtumu pažiūrėjo ir bažnytiniai žmonės.\n\nKad galima kalbėti apie tam tikrą „skiepų pamaldumą“, rodo ir Vokietijos Badeno–Viurtembergo žemės ministro pirmininko W. Kretschmanno praeito gruodžio pasisakymas: „Skiepai yra kaip Mozė, galintys mus išvesti iš pandemijos.“ Tą patį mėnesį jo vidaus reikalų ministras, krikdemas T. Stroblas pandemijos priemonių kritikus pavadino „klaidatikiais“ (vok. „Irrgläubige“). Tai, kad kai kuriose Vokietijos bažnyčiose iš tikrųjų netoli altoriaus buvo įrengtos skiepijimo vietos, vaizdingai patvirtina, jog skiepijimas nuo kovido buvo paverstas „pilietiniu sakramentu“. Šitokio „sakramento“ teikimas bylojo apie piliečio atsivertimą į išganingąją daugumos nuomonę bei garantiją nuvesti į pažadėtąją žemę.\n\nĮdomu, kad didžiosios Vokietijos (ir ne tik) bažnyčios politinių sprendimų sakralizaciją arba sureliginimą iki šiol palaiko. Pretenzijos į išganymo unikalumą šiaip yra beveik draudžiamos, bet, kai kalbama apie sveikatos politikos sprendimus, taigi, sekuliarius dalykus, religinis-teologinis dogmatiškumas grįžta – tik viską apkeitus. Argi bažnyčios neturėtų vengti tiesiogiai ir be ‘filtravimo’ į savo dienotvarkę įtraukti konkrečių dabarties politinių pasirinkimų ir tikslų? Kur bažnyčių kritiškasis solidarumas ir tam tikras atstumas nuo politinių sprendimų? Juolab, kai tie sprendimai propaguojami naudojant moralinį spaudimą ir pateikiami kaip alternatyvų neturintys?\n\nŠios, ydingos, pilietinės religijos bruožas yra ne vien tik valdžios naujoji sakralizacija, bet ir bažnyčių politizavimas bei desakralizavimas. Politikoje šiandien per daug religijos elementų, bažnyčiose jų vis mažiau. Ypač Vakarų Europoje kai kurios bažnyčios sąmoningai tęsia valstybės politiką, stengiasi visų pirma humanizuoti visuomenę, tokiu būdu tapdamos naudingomis valstybės partnerėmis, diegiant naująją moralę. Bažnyčių pagrindine žinia tampa šio pasaulio gerinimas, t. y. šiapusinė, o ne anapusinė soteriologija. Užuot kreipusios žvilgsnius į dangų ir amžinybę (žr. Tocqueville‘į), jos atidaro duris politikos agendai, politiniams tikslams, kurie savo prigimtimi yra nukreipti vien į šį amžių.\n\nVakarų kai kuriose bažnyčiose jau daug daugiau kalbama ne apie išteisinimą („Kaip tampi teisus prieš Dievą?“), o apie socialinį teisingumą, lyčių teisingumą ir klimato teisingumą. Pavyzdžiui, nemažai Vokietijos evangelikų bažnyčių intensyviai siekia iki 2040 metų tapti „klimatui neutralios“, priima griežtus savo bažnytinį gyvenimą reguliuojančius klimato kanonus. Tokios ir panašios pastangos jau ima viršų, o evangelizavimas atitraukiamas į pakraštį. Kartais bažnyčių atstovai net atvirai kratosi krikščionybės unikalumo ir drąsiai formuoja naują „dvasinį ekumenizmą“, burdami žmones su tais pačiais tikslais (išgelbėti planetą), tačiau dvasinių išteklių jau besisemiančiais iš labai skirtingų šaltinių, tokių kaip naujoji pagonybė ar budizmo įkvėpta „gilioji ekologija“.\n\nSusidaro uždaras ratas: kadangi bažnyčios vengia būti savimi pasitikinčiu dvasiniu kontrapunktu, tai pilietinė valdžia pati viena ima nustatinėti etikos, moralės ir metafizikos normas. Tada vienintelis tikrai autoritetingas suverenas pasidaro pati valstybė, susiformavusi naujoji pilietinė religija tarnauja vien valstybės stabilumui, o bažnyčios binzena paskui, reikšdamos nekritišką solidarumą valdžioje esantiems politikams.\n\nApie tokį, neišskaidytą, suverenumą svajojo Rousseau, o prieš jį jau ir C. A. Helvetiusas (1715–1771). Anot pastarojo, buvusio svarbaus Apšvietos mąstytojo ir aršaus bažnyčių kritiko, įstatymų leidėjas gali ir turi skelbti visuomeniškai naudingą religiją, o tada „prieštaravimai tarp religinių ir patriotinių koncepcijų išnyks […], religinė sistema sutaps su nacionaline gerove […] ir religijos, įprastas kunigų ambicijų įrankis, taps viešumos laime“. Visa bėda, kad tokiu atveju piliečių ir institucijų laisvės, aplenktos valstybės, pasilieka uodegoje.\n\nHelvetiuso ir Rousseau mintys sėja ne ką kita, o totalitarizmo sėklą, kai pašalinamos autoritetų ir galios ribos. Vienintelė alternatyva šiai formacijai yra krikščionybės dvilypumo išlaikymas ir žmogiškojo autoriteto bei galios apribojimas. Bažnyčia privalo išlikti saistoma Evangelijos, o valstybė – įstatymų; Bažnyčios užduotis turi likti dvasinė, o pasaulietinės valdžios – žemiška. Kiekviena institucija pašaukta įgyvendinti Dievo jai duotą (ribotą) pašaukimą, ne susiliedama ar šliedamasi prie kitų, o stiprindama savo tapatybę. Bažnyčios turi diegti tvirtus religinius įsitikinimus ir „dvasinių malonumų ilgesį“ bei „taurinti sielas“ (kaip reikalavo Tocqueville’is); jos turi kelti etikos klausimus ir duoti į juos atsakymus (pvz., jos turi paaiškinti, ką konkrečiai reiškia artimo meilė ir solidarumas). Tik stiprios religinės bendrijos galės būti tinkama atsvara valdžios pretenzijoms į visagalybę.\n\nBažnyčia pašaukta būti laisva partnere valstybei – kartais palaikanti, kartais oponuojanti ir visada kritiška. Ji neturėtų atkartoti valdžios sprendimų, jiems užberdama dvasinės pudros. Bažnyčia turėtų skelbti ir nuolat priminti pilietinei valdžiai, kad ir ji yra Dievo tarnaitė, ir jeigu nori tokia būti, tai turi paklusti Dievui. Toks yra Bažnyčios darbas, užduotis ir pilietinė atsakomybė.\n\nRousseau nepatiko, kad krikščioniškame pasaulyje „yra dvi valdžios, du suverenai“. Jis norėjo, kad religija būtų pajungta pilietinės valdžios interesams ir „mokytų mylėti savo pareigas“ – pareigas valstybei ir tėvynei. Bet to rezultatas būtų kišeninė religija, prijaukintos bažnyčios ir tik vienas vienintelis suverenas, ir jis nebūtų Dievas. Tuo tarpu krikščionys yra įsitikinę, kad egzistuoja pareigų puokštė, o pareigos valstybei toli gražu ne visada būna svarbiausios. Tikinčiojo pirmutinė prievolė – mylėti Dievą, o šis (ne valdžia) savo ruožtu nustato, ką dar mylėti, kam įsipareigoti ir kam aukotis. Krikščioniškasis „pilietinis dvilypumas“ galų gale yra pagrįstas dvigubu įsakymu mylėti Dievą ir mylėti savo artimą.\n\nŠis „dvilypumas“ kartais trukdo. Ypač tai juntama karo laikais. Kare iš religinio-dvasinio kosmopolitizmo įprastai mažai kas belieka. Tada ateina valanda, kai valdžia pareikalauja „aukoti pareigai savo gyvybę“ (Rousseau); kai „prieštaravimai tarp religinių ir patriotinių koncepcijų“ (Helvetius) turi išnykti; valanda, kai vėliavos veržiasi į bažnyčių vidų ir netrunkama pamiršti, jog krikščionybė yra ne vienos valstybės piliečių religija, o visatautės žmonijos. Būtent kare atbunda blogoji pilietinės religijos pusė – valdžios ima piktnaudžiauti religija, ją pajungdamos savo tikslams. Tada jau ir Bažnyčia persiima valstybės diegiama neapykanta ne tik priešui, o ir visai priešo tautai. Ir užmiršta, kad priešiškoje valstybėje galbūt gyvena daug Kristaus brolių.\n\nKai Pirmojo pasaulinio karo pradžioje Belgijoje vokiečiai darė karo nusikaltimus (šaudė civilius), britai jiems sugalvojo pavadinimą „hunai“, ir šis vardas prilipo. Visi vokiečių kareiviai buvo lyginami su šia V amžiaus barbarų tauta iš Rytų, nusiaubusia pusę Europos. Vokiečiai tada nesutiko: Dievas mūsų pusėje; tai jūs – barbarai! Ant atvirukų, pašto ženklų ir plakatų spausdino šūkį: „Tegul Dievas baudžia Angliją – tegul Jis ją baudžia!“ Vokietijoje karo metu buvo labai populiari M. Lutherio giesmė „Tvirčiausia apsaugos pilis“. Buvo spausdinami atvirukai su giesmės tekstu ir karo scenomis. Ypač dažnai cituojamos buvo eilutės „Jei žemė bus pilna velnių, / Mus norinčių praryti, / Ne per labai bus mums baisiu, / Pavyks atsilaikyti“. „Velniais“, žinoma, buvo laikomi ne kas kitas, o britai, rusai ir prancūzai. Kad tarp tų „velnių“ tikrai būta brolių Kristuje, tada daugelis negalvojo. Šiai, priešiškumo, dvasiai kelti didelės reikšmės turėjo ir 1914 rugsėjį pasirodžiusi rašytojo E. Lissauerio „Neapykantos Anglijai daina“, kurios žodžius suskubo išmokti kone visi vokiečiai.\n\nKaro metas visada baisus tuo, kad jame numarinama dvasinė visų tautų tikinčiųjų brolystė. Šiuo metu broliais laikomi visi ukrainiečiai (LR prezidentas kovo pabaigoje sakė: „Brangūs broliai ir seserys, mielas Volodymyrai, drąsūs Ukrainos žmonės…“), bet tikrai ne rusai (šie lyginami su monstrais, vis dar netapusiais žmonėmis, žr. „Kas didesnis monstras – Putinas ir rusų liaudis?“, delfi.lt). Tikroji krikščionybė, kuri yra „perdėm dvasinė religija“ (Rousseau), visų pirma žvelgianti į tikėjimo brolius ir seseris net ir toje valstybėje, kuri vykdo puolamąjį karą – tokia krikščionybė turi pasitraukti. Atrodo, kad – Augustino žodžiais tariant – pilietybė žemiškoje valstybėje (civitas terrena) išstumia pilietybę dieviškoje (civitas Dei) valstybėje. O dėl ko taip atsitinka? Kad bažnyčių lyderiai nedrįsta paraginti tikinčiuosius būti solidarius ir su Ukrainos, ir su Rusijos krikščionimis, melstis už tikinčiuosius ir vienoje, ir kitoje valstybėje; melstis už tautų susitaikymą.\n\nDidysis karo pavojus tas, kad tokios pilietinės religijos prisunktas patriotizmas uždusina viską – pirmąja auka tampa malda už priešus. Nors „Mylėkite savo priešus ir melskitės už savo persekiotojus“ (Mt 5, 44) yra šventas įsakymas, jis atkakliai ignoruojamas, nes dabar ne Dievas, o valstybė nustato, ką mylėti, ko nekęsti ir su kuo ryšius palaikyti. Kadangi jau kurį laiką Europoje buvo žymai per mažai diegiami tvirti religiniai įsitikinimai (kaip reikalavo Tocqueville‘is), Rousseau, atrodo, dabar laimi: virš visko kyla tautinės vėliavos, o ne visų tautų kryžius.",
    "Seksas be bausmės – tik po aiškaus sutikimo: iki šiol nekildavo klausimo, kaip tai turi atrodyti": "Jos teigimu, seksualinis smurtas yra šešėlinė problema, o ji matosi iš visuomenės apklausų, kuriose 65 proc. respondentų sako, kad moteris pati išprovokavo smurtą.\n\n„Vyrauja požiūris, kad tai yra aukos atsakomybė. Na, ir yra visokiausių kitų, net viešų skandalų apie tai, kad moteris buvo išgėrusi, „reikia mažiau gerti ir raitytis“ – ta garsi frazė buvo nuskambėjusi. Ši pozicija vyrauja tiek visuomenės požiūryje, tiek ir mūsų teisės aktuose. Iš tikrųjų Ukrainoje vykstančių karo, būtent seksualinių nusikaltimų fone ši tema tampa vis aktualesnės“, – sakė M. Danielė.\n\nJos teigimu, įvykus rezonansiniams įvykiams, visuomenė sujuda, imama kalbėti apie būtinybę keisti sistemą, tačiau pokyčiai taip ir nebūna įgyvendinami, o sukrutimas nuslūgsta.\n\n„Turime, pavyzdžiui, 2018 metų duomenis, kada jau buvo įvykusios bylos: kai yra fizinis smurtas, mes turime apie 7 tūkst. bylų, o seksualinio smurto – 30. Šie atvejai yra praktiškai nefiksuojami“, – konstatavo Seimo narė.\n\nM. Danielė taip pat paaiškino, kad šioje srityje tiesiog nėra nuoseklaus darbo.\n\n„Čia yra vienas iš bandymų tą nuoseklesnį darbą daryti. Tuo labiau, kad kitos Europos šalys tikrai tą daro. Tai yra savalaikis projektas. Noriu pasidžiaugti, kad šįkart ne 30 metų senumo klausimus ar spragas bandau užkamšyti, bet tai yra savalaikis projektas, nes kitos šalys – Nyderlandai, Danija, Islandija – nuo maždaug 2018 metų daro pakeitimus teisės aktuose. Lietuva būtų tarp jų“, – sakė Laisvės partijos atstovė.\n\nJi pastebėjo, kad Baudžiamajame kodekse yra punktas dėl privertimo lytiškai santykiauti, tačiau jame, pasak M. Danielės, buvo bandoma išvardyti įmanomas aplinkybes: pavyzdžiui, grasinimas susidoroti, psichologinis smurtas, pasinaudojimas asmens priklausomumo padėtimi.\n\nMorgana Danielė © DELFI / Josvydas Elinskas\n\n„Bandoma išvardinti, ką žmogus tarsi turi padaryti, nors iš tikrųjų to privertimo santykiauti būdų yra labai daug ir neįmanoma jų surašyti teisės aktuose. Pagrindinis principas yra, kad viskas, kas įvyksta be žmogaus aiškaus ir aiškiai išreikšto laisvanoriško sutikimo, yra neleistina“, – paaiškino viena projekto iniciatorių.\n\n„Mes pradedame galvoti, kaip turi atrodyti pats sutikimas. Vadinasi, visuomenei iki šiol nekildavo tokio klausimo ir nebuvo taip svarbu. Svarbu buvo, kad jei žmogus nepasako, jog jis nesutinka, tai viskas, ką aš su juo atlieku, visi mano seksualiniai veiksmai, vadinasi, yra legalūs ir aš nieko blogo nedarau, nenusikalstu, nes aiškiai nepasakė, kad nesutinka.\n\nIš tikrųjų turi būti atvirkščiai: tik tada, kai žmogus įsitikinęs, kad abu partneriai yra tos pačios nuomonės ar tų pačių norų, jis gali atlikti kažkokius veiksmus ir jie yra teisėti“, – sakė M. Danielė.\n\nPolitikė akcentavo, kad šis klausimas aktualus ne tik moterims, bet ir vyrams. Būtent seksualinis smurtas prieš vyrus, pasak jos, yra milžiniško masto įkalinimo įstaigose ir Lietuvoje, ir pasaulyje.\n\n„Šie atvejai yra niekada neužfiksuoti ir, aišku, nesikreipiama į pagalbos centrus. Yra dvi sąlygos: žmogus turi žinoti, kur kreiptis ir turi būti palanki teisinė bazė. Jei šie du žingsniai atliekami, mes galime tikėtis, kad šių įvykių registracija augs“, – pabrėžė parlamentarė, pateikdama pavyzdį, kai buvo pakeisti įstatymai dėl smurto artimoje aplinkoje.\n\nM. Danielės teigimu, reikėtų investuoti į darbuotojų kvalifikacijos didinimą, o pati teisinė bazė, jos vertinimu, duotų atspirtį ir visuomenei.\n\n„Tų kreipimųsi daugėtų ir suvokimas didėtų. Noriu atkreipti dėmesį, kad dabar rengiamoje bendrųjų įgūdžių ugdymo programoje yra punktai, kurie moko auką apsisaugoti nuo seksualinio smurto. Tai reiškia, kad visgi akcentas yra į aukos sijono ilgį, kokio sijono nesirengti. Ironizuoju, bet akcentas iki šiol, net naujai rengiamose programose mokyklai yra, kad tavo atsakomybė yra apsisaugoti, o ne smurtautojo atsakomybė nesmurtauti, nepriklausomai, kokios aplinkybės“, – akcentavo Seimo narė.\n\nVisgi ji pripažino, kad problemos Lietuvoje tampa aktualesnės tik tada, kai yra rezonansiniai įvykiai.\n\n„Dabar, kadangi paskutinis rezonansinis įvykis jau paseno, niekam nebeįdomus, gali būti, kad bus bandoma sakyti, jog viską turime ir čia nėra svarbi problema. Tuo labiau, kad ji šešėlinė ir nematoma, bet nėra kito būdo pradėti apie ją kalbėti“, – pridūrė M. Danielė.\n\nVisą LNK pokalbį su viena iš projekto iniciatorių žiūrėkite čia:",
    "Paaiškėjo galutinė Lietuvos rinktinės vieta: ji – prasčiausia istorijoje": "Dvi pergales iškovojusi ir keturis pralaimėjimus Vokietijoje patyrusi Kazio Maksvyčio kariauna tarp 24 komandų užėmė 15-ąją poziciją.\n\nTai yra prasčiausias visų laikų Lietuvos rinktinės pasirodymas per Europos pirmenybių istoriją.\n\nIki šiol prasčiausiai Lietuva žaidė žemyno čempionate 2001-aisiais, kai Turkijoje vykusiame turnyre liko dvylikta.\n\n2009 m. Lenkijoje lietuviai užėmė 11-ą poziciją.\n\nRikiuotė (pergalės ir pralaimėjimai):\n\n9. Serbija (5:1)\n\n10. Turkija (3:3)\n\n11. Ukraina (3:3)\n\n12. Kroatija (3:3)\n\n13. Juodkalnija (3:3)\n\n14. Belgija (3:3)\n\n15. Lietuva (2:4)\n\n16. Čekija (2:4)\n\n17. Izraelis (2:3)\n\n18. Bosnija ir Hercegovina (2:3)\n\n19. Estija (1:4)\n\n20. Bulgarija (1:4)\n\n21. Sakartvelas (1:4)\n\n22. Nyderlandai (0:5)\n\n23. Vengrija (0:5)\n\n24. Didžioji Britanija (0:5)",
    "Devyniolikmečiai pradeda Europos čempionato atranką": "Šioje svetainėje naudojame slapukus (angl. „cookies“). Jie padeda atpažinti prisijungusius vartotojus, matuoti auditorijos dydį ir naršymo įpročius; taip mes galime keisti svetainę, kad ji būtų jums patogesnė. Plačiau apie tai: privatumo politika",
    "Baigiamoji programos „Modernizmas ateičiai“ konferencija: modernybės paieškos nuo Kauno iki Mandžūrijos": "„Daugialypiai modernizmai“ – tokį apibrėžimą kalbėdama apie epochą, palietusią visą planetą, pirmoji ištarė Delfto universiteto (Nyderlandai) profesorė, tarptautinės modernizmo paveldą dokumentuojančios organizacijos DOCOMOMO vadovė Uta Pottgiesser. Būtent šis terminas tapo dienos leitmotyvu.\n\nĮkvėpimas – ne tik pastatuose\n\nAntrą kartą vykusios konferencijos paantraštė – „Interpretacijos“. Diskusijų programą pradėjo jos išvakarėse, pirmąją konferencijos dieną, istoriniame kino teatre „Romuva“ dvejus metus kurtą stop kadro animacijos filmą „Klostės“ pristačiusi Aideen Barry. Ši airių menininkė socialiai angažuotą meną kuria su viso pasaulio bendruomenėmis. Atsitiktinumų kupinoje meninėje grandinėje – ir valandų valandas trukusios dirbtuvės „Zoom“ platformoje karantino metu, ir „Kaunas 2022“ atidarymo akcentais – šokėjų kostiumais – bei valgomais tortais tapę ikoniniai Kauno modernizmo pastatai, ir šimtai į procesą įsijungusių įvairaus amžiaus Kauno gyventojų. Pasaulyje jau pristatytas filmas „Klostės“, kurį įkvėpė ankstyvasis kinas ir net už geležinės uždangos sukurta animacija – ne dokumentika, bet laisvai interpretuota miesto ir jį kūrusių žmonių istorija, masinanti net apie Kauną iki šiol negirdėjusį žiūrovą.\n\n3 valandą ryto Niujorko laiku į renginį Kaune įsijungė menininkas, architektas ir paveldosaugininkas Jorge Otero-Pailosas. Nuotolinis jo pasakojimas apie meną kaip būdą rūpintis ir dulkes bei kitus laiko pėdsakus architektūroje kaip neatsiejamus jos sluoksnius sulaukė ovacijų ir buvo cituojamas vėlesniuose pranešimuose.\n\nPristatęs savo projektą „The Ethics of Dust“ (Dulkių etika), kurio metu istorinių pastatų paviršių valymas tampa pretekstu atsirasti naujiems meno kūriniams, menininkas papasakojo ir apie bene garsiausią savo iniciatyvą, įvykusią Norvegijos sostinėje. JAV ambasados Osle tvora, kitaip nei pats modernizmo šedevras, nebuvo įtraukta į saugojamų pastatų sąrašą. J.Otero-Pailosas nusprendė šį po 2001 m. rugsėjo 11 d. ambasadą apsupusį elementą paversti savarankiška skulptūrų serija.\n\nSubjektyvumas kaip objektyvumo dedamoji\n\nPopiet konferencijos dalyvių dėmesį prikaustė diskusija apie įvairiai vertinamą subjektyvumo kaip meno, architektūros, paveldo vertinimo koncepciją. Tyrėjas Grzegorzas Piątekas kalbėjo apie lietuviams, ypač kauniečiams, atpažįstamą besąlygišką lenkų meilę tarpukariui, taigi ir tuo metu kurtai šaliai, kaip proveržio, augimo, net aukso amžiui. Kontrastas tam – skeptiškas požiūris į po Antrojo pasaulinio karo augusius gyvenamuosius rajonus, kultūros ir prekybinius pastatus ir kitus objektus. Paradoksalu, kad itin gausiai lankomame „Neono muziejuje“ Varšuvoje eksponuojamos tik istorinių pastatų, kurių ne vieno šiandien nebelikę, iškabos.\n\nKonteksto (ar iki šiol atskirais laikytų kontekstų) svarbą vertinant praėjusiais dešimtmečiais kurtą architektūrą ir meną bei šių dvilypumą pabrėžė sostinės Nacionalinės dailės galerijos vadovė Lolita Jablonskienė. Šveicarų fotografas Nicolas Grospierre’as, du dešimtmečius fotografuojantis modernistinę architektūrą taip pat ir mūsų regione, tuo tarpu pasakojo apie savitą koncepciją savo fotografijos albumuose pasakojimą konstruoti per artimas ir dažnai išskirtines formas, atmetant visus kitus faktorius.\n\n„Mitologizavimas yra cikliškas procesas, subjektyvumo neįmanoma išvengti, bet įsivedus tam tikrus kriterijus galime ištrūkti iš užburto rato – manau, į istorinius objektyviai žiūrėti reikia pradėti kuo anksčiau“, – teigė G.Piątekas. „Žmonės vertina stalinistinio laikotarpio pastatus, nes jie gražiau dekoruoti – svarbu įvertinti emocinius ryšius bei asociacijas, o tai irgi subjektyvu“ – pastebėjo diskusiją moderavusi architektūros istorikė Marija Drėmaitė.\n\nGražvydo Jovaišos nuotr./„Modernizmas ateičiai“ konferencija\n\nModernizmas – antropoceno sukėlėjas ir/ar produktas?\n\nNetolimos praeities paveldas yra paradoksalus – jis priklauso modernybei, tačiau šios padariniai jam kelia egzistencinę grėsmę. Apie modernizmą, kaip dabartinės geologinės epochos, sukėlėją, mąstyti kvietė Londono universiteto koledžo (UCL) Bartleto architektūros mokyklos mokslininko Edwardo Denisono moderuota apskritojo stalo diskusija. E.Denisono kolegė Guang Yu Ren pristatė daugeliui europiečių menkai pažįstamą Mandžiūrijos regioną dabartinėje Kinijoje – čia, steigiant industrines kasyklas, modernistiniai miestai planuoti dar XIX a. pabaigoje, o tai, ką laikome paveldu, galimai priklauso net kelioms tautoms, įskaitant ir rusus bei japonus.\n\nAtvirą klausimą apie tai, ar ką nors kolonistai davė Afrikos žemynui, iš kurio daugelį dešimtmečių krovėsi turtus ir stiprino savo imperijas, o į Afrikos šalis atvežė savo gyvenimo būdą, papročius, architektūrą, iškėlė UCL atstovas Maxwellas Mutanda. Vytauto Didžiojo universiteto mokslininkė Linara Dovydaitytė pristatė savo tyrimų objektą – pagrįstų diskusijų keliantį branduolinį palikimą, neatsiejamą nuo kolonijinės epochos, taip pat „atominę“ estetiką bei industrinio paveldo interpretacijas mene.\n\nAlessandro Petti internetu iš Švedijos pristatė savo su Sandi Hilal vykdomą projektą „Decolonising Architecture Art Research“. Viena jo misijų – į UNESCO pasaulio paveldo sąrašą įtraukti Dheisheh pabėgėlių stovyklą Betliejuje, Palestinoje. Į buvusių dešimčių vietos gyventojų kaimų teritoriją, kurioje istoriją liudija tik mečetės ir kapinės, po 1948 m. įsikėlė izraeliečiai. Anot A.Petti, tokios stovyklos, sudarytos ne iš palapinių, bet iš realių statinių, yra pasmerktos amžinam laikinumui, ir statomos tam, kad būtų kuo greičiau pamirštos.\n\nGinčas dėl vertės – visuomenės ar profesionalų?\n\n„Daug metų praleidome diskutuodami apie tai, ką daryti su sovietiniais daugiabučiais. Na, rusų raketos juos tiesiog sunaikino, taigi liko vienu klausimu mažiau“, – ironiškai ir itin taikliai pastebėjo iš šiemet karo smarkiai apgriauto Charkivo kilusi ukrainietė architektūros istorikė, save pristačiusi architektūros aktyviste, Jevgenija Gubkina. Ne menkiau ironiškas buvo britų žurnalistas ir rašytojas Owenas Hatherley, pastebėjęs, kad niekas nemėgsta vakariečių kairuolių, atvykstančių į Rytų Europą ir aiškinančių, kas yra sovietinis modernizmas, ir iškėlęs ne mažiau įdomią teoriją apie kolonijines valstybes ir jų metodus primenantį šiuolaikinio rusiškojo imperializmo vakarietiškumą.\n\nPrancūzo Maxime Forest moderuojamoje diskusijoje ir vėl buvo pabrėžtas geografinis bei politinis modernizmų daugialypiškumas, taip pat ir vientisos visuomenės nuomonės neegzistavimas. „Neretai diskusijas apie tai, ką daryti su sovietine architektūrą, kelia tik profesionalai – žmonėms ji netrukdo, jie veikiami emocinio ryšio“, – sakė J.Gubkina. Ji taip pat priminė, kad architektūra tėra įrankis – juk neteisiame peilio už žmogžudystę. Čia tinka ir V.Petrulio ištarta architektūros ir meno kritiko Aarono Betsky mintis: „Pastatai nekalba, tad turime kalbėti už juos“.\n\nKonferencijos „Modernizmas ateičiai. Interpretacijos“ diskusijos ir pranešimai rugsėjo 22 d. vyko „Žalgirio“ arenos amfiteatre, jų įrašai bei tinklalaidžių serija bus publikuojami internete. Pagrindinę konferencijos programą pasitiko ir lydėjo susitikimai, parodos ir kiti renginiai įvairiose istorinio Kauno centro vietose, sudominę architektūros ir paveldo profesionalus ir entuziastus iš keliolikos šalių. „Modernizmas ateičiai. Interpretacijos“ – baigiamasis Viltės Migonytės-Petrulienės kuruojamos „Kaunas 2022“ programos, skirtos paveldo aktualizavimui, akcentas. Visgi, kaip vylėsi ne vienas konferencijos dalyvis, šis tarptautinis susitikimas – tik įžanga į bendrus ateities projektus ir tolimesnes diskusijas apie daugialypes modernybes.\n\nVisą „Kaunas 2022“ programą galima rasti www.kaunas2022.eu ar mobiliojoje programėlėje.",
    "Pirmas toks istorijoje lietuviškos vištienos įvertinimas: „Vilniaus paukštynas“ tapo prestižinio klubo nariu": "Išskirtinis įvertinimas\n\nJAV įsikūrusi įmonė „Aviagen“ yra viena iš lyderiaujančių paukščių veisėjų visame pasaulyje. Ji vienija tik tuos paukštienos augintojus, kurie atitinka aukštus šio sektoriaus kokybės reikalavimus. Todėl, pasak „Vilniaus paukštyno“ Generalinio direktoriaus Dariaus Gudačiausko, prisijungimas prie šio elitinio klubo žymi jo vadovaujamos bendrovės pasiekimų ir ilgamečio įdirbio pripažinimą.\n\n„Patekimas į „Aviagen Ross 420“ klubą yra dėsningas, nes jau daug metų geriname ūkininkavimo rezultatus, kad vartotojus pasiektų niekada nesirgusių paukščių mėsa ir tik aukščiausios kokybės jos gaminiai. Tai pasaulinis įvertinimas net 20 ūkininkų vienijančiai uždaro lietuviško ūkininkavimo grandinei. Jos esmė – gyvūnų gerovė bei gaminių kokybė visuose etapuose – nuo tėvinių pulkų iki galutinio produkto“, – sakė D. Gudačiauskas.\n\n„Vilniaus paukštyno“ pasiekti standartai atitinka Europos gamybos efektyvumo koeficientą 420 (angl. EPEF – European Poultry Efficiency Factor). Tai reiškia, kad paukštyne broileriai auginami laikantis aukščiausių sveikatos, augimo greičio ir lesalo įsisavinimo standartų.\n\nŠie pasiekimai Lietuvos įmonei atvėrė duris ne tik tapti „Aviagen“ klubo nare, bet ir dalyvauti „Ross 420“ forume. Jame pasaulyje lyderiaujantys paukštienos gamintojai ir specialistai dalijasi patirtimi ir inovatyviomis ateities idėjomis. Gamintojai iš Lietuvos gali semtis žinių iš tokių senomis paukštininkystės tradicijomis ir vištienos kokybe garsėjančių šalių kaip Vokietija, Nyderlandai, Danija ar Švedija.\n\nD. Gudačiauskas © Organizatorių nuotr.\n\n„Šiandien matydami nevaldomą pašarų ir energetikos kainų krizę, džiaugiamės galėdami būti šių stulbinančių mūsų kliento, „Vilniaus paukštyno“, pasiektų rezultatų liudininkais. Šie „Vilniaus paukštyno“ pasiekimai yra puikus pavyzdys to, kaip mūsų tiekiama genetinė medžiaga gali atsiskleisti geriausiai, jei paukščių augintojas įgyvendina ir užtikrina gyvūnų gerovę“, – komentavo „Aviagen“ atstovas Hannu Tiuttu.\n\nPasiekimas – bendro darbo rezultatas\n\n„Vilniaus paukštyno“ Auginimo vadovas Saulius Petkevičius taip pat teigia, kad narystė prestižiniame paukščių augintojų klube įrodo, kad Lietuvoje užauginta vištiena pranoksta aukštą genetinės įmonės „Aviagen“ nustatytą kokybės kartelę. „Šis įvertinimas yra tarsi lakmuso popierėlis, parodantis, kad mūsų paukštyne paukščiai gali atskleisti visą savo genetinį potencialą. Tam jiems sudarome puikias sąlygas, todėl paukščiai auga sveiki ir negydomi antibiotikais“, – pasakoja specialistas.\n\nPasiteiravus, kas padėjo „Vilniaus paukštynui“ pasiekti tokių rezultatų, S. Petkevičius pastebi, kad juos lemia nuolatinis kruopštus analitinis darbas ir profesionalių, aukštos kvalifikacijos specialistų indėlis. Be to, neatsiejami šiuolaikinės paukštininkystės elementai – efektyvus ūkininkavimas ir gyvūnų gerovė.\n\nS. Petkevičius © Organizatorių nuotr.\n\n„Didžiulį dėmesį skiriame biosaugai ir ligų prevencijai – investuojame į infrastruktūrą, darbuotojų mokymus. Įdiegtų išmanaus ūkininkavimo įrankių pagalba vykdome nuolatinę paukščių sveikatingumo stebėseną, fiksuojame ir analizuojame gautus duomenis, darome operatyvius pokyčius, kad užtikrintumėme paukščių gerovės poreikius. Pavyzdžiui, galime greitai pastebėti, ar paukščių laikymo vietose yra tinkamai parinktas apšvietimas bei jiems skirtų lesalų struktūra ir, prireikus, tobulinti savo darbą“, – sako pašnekovas.\n\nPasak jo, per pastaruosius metus, nenaudojant antibiotikų, „Vilniaus paukštynui“ pavyksta užauginti visai Lietuvai reikalingą paukštienos kiekį. Svarbiausias šią sėkmę lemiantis faktorius – uždaras ūkininkavimo ciklas bei išskirtinai įmonei paukščius auginantys, pagal jos kokybės standartą dirbantys Lietuvos ūkininkai.\n\nD. Gudačiauskas © Organizatorių nuotr.\n\n„Savo įmonių grupėje turime tėvinius pulkus, inkubatorių ir pašarų gamyklą. Tai leidžia mums visiškai kontroliuoti ūkininkavimo rezultatus visuose etapuose, koncentruotis į vienadienių viščiukų sveikatingumą bei nepriekaištingą jų kokybę“, – vardija S. Petkevičius.\n\nDaug žadančios ateities perspektyvos\n\n„Vilniaus paukštyno“ Auginimo vadovas pabrėžia, kad aukšta produkcijos kokybė ir gyvūnų gerovė yra viso paukštininkystės sektoriaus ateitis. „Aviagen“ pripažinimas vartotojams patvirtina, kad „Vilniaus paukštynas“ vištieną jau dabar augina ir gamina laikydamasis šių standartų.\n\n„Gyvūnų gerovė yra vienas iš pagrindinių kriterijų, pagal kurį vartotojai renkasi vištieną ir jos produktus. Įvairių apklausų rezultatai rodo, kad dažnai žmonės nepasitiki tuo, ar gamintojai tikrai užtikrina gyvūnų gerovę. Todėl mūsų prisijungimas prie viso pasaulio paukščių augintojus buriančio klubo rodo, kad laikomės pačių aukščiausių reikalavimų. Pirkėjams nešame žinią, kad jie gali pasitikėti tiek mūsų įmone, tiek mūsų pasitelkiama paukščių auginimo sistema ir gaminamais produktais“, – teigia patyręs specialistas.\n\nD. Gudačiauskas © Organizatorių nuotr.\n\nBe to, „Vilniaus paukštyne“ taikomi Europos gamybos efektyvumo standartai naudingi ir šiandien išgyvenamos žaliavų bei energetinės krizės akivaizdoje. Pasak S. Petkevičiaus, novatoriški sprendimai padeda sumažinti rekordiškai augančius gamybos kaštus.\n\n„Tikslingai naudodami resursus taip pat galime sutaupyti ir šildymo ar elektros energijos kaštus. Taigi, mūsų tikslas – vartotojams pasiūlyti sveiką ir efektyviai užaugintą vištieną. Dedame visas pastangas, kad ši, kokybiška produkcija pirkėjams būtų kuo prieinamesnė“ , – mintimis apie prisijungimo prie „Aviagen“ naudą dalijasi „Vilniaus paukštyno“ Auginimo vadovas S. Petkevičius.",
    "Kaip inkliuzija Lietuvoje tapo įtraukiuoju ugdymu?": "Viktorija Voidogaitė CC. Dovaldės Butėnaitės nuotrauka\n\nArtėja laikas, kai kiekviena mokykla Lietuvoje bus įpareigota vykdyti įtraukųjį ugdymą. Tai reiškia, kad negalią turintys vaikai pagaliau galės mokytis kartu su savo bendraamžiais artimiausioje ugdymo įstaigoje. Kol šiam žingsniui tik ruošiamasi, galime kartu apžvelgti sąvokos „inclusion“ vertimo ir vartojimo raidą.\n\nLietuvių kalbos tarptautinių žodžių asimiliacija yra mažesnė nei kitų kalbų. Tai lemia beveik sakralus įtarumas vertinant į mūsų kalbą atkeliaujančius žodžius. Dėl to Lietuvoje įsitvirtino savita tarptautinių žodžių bei terminų vertimo tradicija. Įprasta, kad terminas atsiranda su nauju tarptautiniu reiškiniu ar objektu ir yra vartojamas tiesiog pritaikant lietuvių kalbos galūnę. Vėliau, kai terminą tenka vartoti formaliame diskurse, bandoma jį versti į jau esamą lietuvių kalbos žodį, kuris tiksliausiai atitinka verčiamojo žodžio reikšmę ir prasmę. Kitu atveju sukuriamas naujas gruntaunas lietuviškas žodis, kuris atitinka tarptautinio žodžio reikšmę.\n\nDėl tokios praktikos kyla nesklandumų, kai terminas ne žymi konkretų daiktą (pavyzdžiui, „spausdintuvas“ puikiai tiko pakeisti „printerį“), o įvardija besivystantį tarptautinį fenomeną. Kai kalbama apie reiškinį, kurio raida svarbi viso pasaulio šalių tarptautinei bendrijai, aiškus terminas tampa sklandaus dialogo ir diskusijos vystymo įrankiu. Kartu toks terminas perkeliamas į politikos, švietimo, kultūros ir kitas sritis reglamentuojančius dokumentus. Jei termino vertimui tiesiog pritaikomas jau esantis konkrečios šalies žodis, gali kilti nesklandumų verčiant ir suprantant. Todėl kyla klausimas, kuris prioritetas turėtų būti pirminis: gimtosios kalbos saugojimas nuo svetimybių ir jos žodyno turtinimas ar tarptautinio žodžio garantuojama sklandi visų konkrečios valstybės segmentų bei užsienio partnerių komunikacija?\n\nUnsplash.com nuotrauka\n\nDu „inclusion“ vertimai\n\nŽodis „inclusion“ švietimo kontekste pasirodo apie 1990 metus JAV mokslininkų ugdymo eksperimentų aprašymuose. Tuo pačiu metu Europos švietimą reglamentuojančiuose pranešimuose (nuo 1990 iki 2003-iųjų) stebimas „integration“ termino vartojimas, kuris pamažu virsta „inclusion“. Tiek JAV, tiek Europoje terminas „inclusion“ vystosi ir jo reikšmė nuolat konstruojama. Apie 2005 metus terminas „inclusion“ galutinai pakeičia terminą „integration“. Taigi „inclusion“ (kurio pirmoji reikšmė – veiksmas, kurio metu koks nors asmuo ar daiktas tampa grupės dalimi) apima ir nediskriminavimą bei kiekvieno asmens teisių garantiją. Todėl vertinys „inkliuzija“ nėra tik kalbos puoselėjimo klausimas, bet ES vertybes, vykdomą ir strateguojamą politiką žymintis reiškinys.\n\nDidžioji dalis oficialių ES kalbų terminą „inclusion“ verčia į savąją, tiesiog pritaikydamos tą pačią žodžio šaknį ir transformuodamos galūnę. Net skirtingoms kalbų grupėms priklausančios ES šalys savaip adaptuoja „inclusion“, pavyzdžiui: Danija, Italija, Nyderlandai ir kt. Kita vertus, tokios šalys kaip Vengrija ir Islandija keičia priklausomąjį dėmenį savosios kalbos dėmeniu ir to nuosekliai laikosi visuose su inkliuziniu ugdymu sietinuose diskursuose.\n\nTuo tarpu Lietuva oficialiame raktinių žodžių sąvade patį terminą „inclusive“ verčia žodžiu „inkliuzija“, tačiau kitus, su švietimu susijusius terminus, tarkime, „inclusive education“ ir „inclusive education setting“ verčia atitinkamai: „įtraukusis ugdymas“ ir „įtraukioji ugdymo aplinka“. Šis išskirtinumas tik atspindi Lietuvoje jau kurį laiką vykstančią edukologų diskusiją, paties reiškinio vystymąsi ir minėtą kalbos grynumo bei sklandžios komunikacijos prioritetų konfliktą.\n\nĮdomu tai, kad pradžioje (2000–2003 m.) Lietuvos socialinių mokslų diskurse gana uoliai kalbėta apie inkliuziją kaip fenomeną ir pokytį, išryškintas inkliuzijos pranašumas prieš integraciją. Vėliau dalis mokslininkų pasirinko kraštutinį šio termino vengimą ir viską, kas buvo vadinama „inkliuzija“ arba „inkliuzinis“, ėmė vadinti bei versti tik „įtrauktis“ ir „įtraukus“. Iliustruoti šį pokytį galima paprastu pavyzdžiu: „Europos specialiojo ir inkliuzinio ugdymo plėtros agentūra“ yra oficialus šios įstaigos pavadinimas, tačiau tai nė motais nuosekliai „inkliuzijos“ vengiantiems edukologams, todėl jie savo tekstuose šią agentūrą pervadino „Europos specialiojo ir įtraukiojo ugdymo agentūra“.\n\nSuprantama, būta ir aštresnių diskusijų – abejota dėl „įtraukiojo ugdymo“ konstrukto reikšmės bei turinio. Kita vertus, kurį laiką vartojamas terminas pripratina vartotojus prie platesnės reikšmės. Štai 2021 metais sąvoka „įtraukusis ugdymas“ ne tik šio termino šalininkams atrodo atitinkantis giluminę įtraukiojo ugdymo prasmę, bet ir oponuojančiajai pusei ši reikšmė aiškesnė. Dar lieka klausimų dėl strateginės krypties „įtraukiojo ugdymo“ apibrėžties. Tačiau apibrėžties strategija jau priima terminą per se.\n\nTerminų ir tikrovės kaita\n\nLaipsniškas vieno ar kito termino moksle ir švietimo praktikoje įsigalėjimas gali žymėti gana reiklaus sisteminio pokyčio etapą. Tai reiškia, kad inkliuzija yra tikslas, kurio link kiekviena visuomenė juda. Lietuvoje stebimo inkliuzinio pokyčio etapus galima įvardinti taip:\n\nSegregacijos įvardinimas (1991–1998) . Suvokimas, kad neįgaliųjų vaikų dalyvavimas procese nebegali būti atidedamas.\n\n. Suvokimas, kad neįgaliųjų vaikų dalyvavimas procese nebegali būti atidedamas. Integracija (2000–2024). Etapą atitinka ir visuotinai vartojamas bei į lietuvių kalbą perimtas terminas „integration“. Jis žymi integruoto ugdymo etapą, kuriame susitiko bendrasis ir specialusis ugdymas. Šioje pakopoje neįgalieji vaikai galėjo būti integruojami į bendrojo ugdymo mokyklas, tačiau mokyklos galėjo jų nepriimti, pasiaiškindamos aplinkos pritaikymo stygiumi.\n\nEtapą atitinka ir visuotinai vartojamas bei į lietuvių kalbą perimtas terminas „integration“. Jis žymi integruoto ugdymo etapą, kuriame susitiko bendrasis ir specialusis ugdymas. Šioje pakopoje neįgalieji vaikai galėjo būti integruojami į bendrojo ugdymo mokyklas, tačiau mokyklos galėjo jų nepriimti, pasiaiškindamos aplinkos pritaikymo stygiumi. Įtrauktis. Šiame etape turime garantuoti neįgaliųjų vaikų teisę dalyvauti, tinkamai parengdami pedagogus ir ugdymo aplinką. Tai yra mūsų švietimo politikos ir sistemos dabartis, siekianti artimiausią ateitį.\n\nPexels.com nuotrauka\n\nDabartinėje situacijoje neįgaliųjų vaikų situacija yra ypatingai jautri, nes būtinybė kuo efektyviau parengti ugdymo aplinką, pedagogus, naujas programas buvo vis atidėliojama. Pagaliau buvo sutarta keisti šią ydingą situaciją, kartu labiau susitelkiama ne į terminą, bet į veiksmų planą. Juk svarbiau ne kaip strateginį pokytį pavadinsime, bet kaip jį įgyvendinsime. Todėl dabartinė inkliuzinio ugdymo raiška ir visuomenės raidos etapas labiau apima pagalbą, skirtą specialiųjų ugdymosi poreikių ir įvairių negalių turintiems vaikams. Tai yra sveikintinas pokytis.\n\nAntra vertus, prie inkliuzijos termino vartojimo diskurso reikėtų vėl sugrįžti, kai mokykla bei visuomenė subręs pasirūpinti ir kitų pažeidžiamų bei diskriminuojamų vaikų grupių teisėmis (pavyzdžiui, nelegalių migrantų vaikų švietimas). Tai galėtų būti ketvirtasis inkliuzijos Lietuvoje etapas. Ar jis užtikrins visų ugdymo proceso dalyvių ugdymo kokybę? Galbūt mokyklos savo veiklą grįs inkliuzinio ugdymo filosofija, kuri veiksmingai įveikia visų „kitokių“ diskriminaciją bei atskirtį. Viliuosi, kad užauginsime kartą, kurios visuomenės visi nariai įgis išsilavinimą pagal gebėjimus. Lieka tik spėlioti, kaip šį reiškinį tuomet pavadinsime.",
    "Sadro rėmėjai Irake plaukiojo Vyriausybės rūmų baseine": "327\n\nREUTERS\n\nRugpjūčio 29 dieną žuvo mažiausiai 10 irakiečių, kai įtakingas šiitų pamokslininkas Moqtada al Sadras nurodė pasitraukiantis iš politikos. Praėjus keletui valandų po šio pareiškimo, jo sekėjai šturmavo Bagdade esantį vyriausybės kompleksą ir dalyvavo susirėmimuose su priešiškomis šiitų grupuotėmis.\n\n\n\nPamokslininko sekėjai buvo pradėję savaitės trukmės sėdimąjį streiką parlamente, o po savo lyderio žodžių apie pasitraukimą nusprendė surengti demonstraciją ir šturmuoti valstybės vadovų būstinę.\n\nKai kurie protestuotojai įšoko į rūmų baseiną ir džiaugsmingai šūkčiojo bei mojavo vėliavomis.\n\n\n\nŠalis seniai yra atsidūrusi politinėje aklavietėje, niekaip nepavyksta suformuoti naujo ministrų kabineto. Irako armija skubiai visoje šalyje neribotam laikotarpiui įvedė komendanto valandą ir paragino protestuotojus palikti Žaliąją zoną.\n\n\n\nMoqtada al Sadras, subūręs daug šalininkų dėl savo oponavimo Jungtinėms Amerikos Valstijoms ir Irano įtakai Irako politikos atžvilgiu, buvo didžiausias spalio mėnesį įvykusių rinkimų laimėtojas.\n\n\n\nVisgi birželio mėnesį jis nurodė visiems savo įstatymų leidėjams pasitraukti iš parlamento, kai nepavyko suformuoti vyriausybės.\n\n\n\nMoqtada al Sadras reikalavo surengti pirmalaikius rinkimus ir paleisti parlamentą. Jo teigimu, joks politikas, buvęs tarp valdančiųjų nuo 2003-iaisiais įvykusios JAV invazijos, negali priklausyti naujajai vyriausybei.\n\n\n\nIranas uždarė savo sausumos sienas su Iraku, o Jungtinių Arabų Emyratų oro bendrovė antradienį sustabdė skrydžius į šią šalį, kai po įtakingo Irako šiitų dvasininko pranešimo apie pasitraukimą iš politikos Bagdade kilo smurto protrūkis.\n\n\n\nMedikų teigimu, per jį buvo nušauti 23 Moqtados Sadro šalininkai ir sužeista dar 380 protestuotojų – kai kurie jų patyrė šautinių žaizdų, kiti įkvėpė ašarinių dujų.\n\n\n\nIrako kariuomenė pranešė, kad į griežtai saugomą Žaliąją zoną Bagdado centre, kur įsikūrusios vyriausybinės institucijos ir kur naktį vyko Irako dvasininkui M. Sadrui lojalių kovotojų ir Irako saugumo pajėgų karių ginkluoti susirėmimai, pataikė keturios raketos.\n\n\n\nIrano valstybinė televizija pranešė, kad siena uždaroma dėl „neramumų“ ir Irako miestuose įvestos „komendanto valandos“. Ji paragino iraniečius vengti bet kokių kelionių į Iraką, o Irano šiitų maldininkus Irake ragino vengti tolesnių kelionių tarp miestų.\n\n\n\nSprendimas buvo priimtas milijonams iraniečių ruošiantis vykti į kasmetinę piligriminę kelionę po šventąsias šiitų vietas Irake.\n\n\n\nTuo metu Kuveitas paragino kaimyniniame Irake gyvenančius savo piliečius palikti šią šalį. Valstybinė naujienų agentūra KUNA taip pat rekomendavo atidėti planuotas keliones į Iraką dėl šalyje prasidėjusių gatvių susirėmimų tarp konkuruojančių šiitų grupuočių.\n\n\n\nNyderlandai savo ruožtu evakavo savo ambasadą, įsikūrusią Bagdado Žaliojoje zonoje, antradienį tviteryje parašė šios šalies užsienio reikalų ministras.",
    "Panagrinėjus laimės indeksą, nesueina galai: kas vienija laimingiausias pasaulio tautas?": "Kas žmonėms suteikia laimės? Siekiant atsakyti į šį klausimą, labai praverstų žinoti, kurios visuomenės iš tiesų laiko save žymiai laimingesnėmis už kitas. Nuo 2012 m. tai padaryti labai lengva, pakanka pasitikrinti naujausią „Pasaulio laimės indekso“, kurį kas metus Niujorke publikuoja Jungtinių Tautų darnaus vystymosi sprendimų tinklas, leidimą.\n\nTai ištrauka iš leidyklos „Liūtai ne avys“ išleistos Vaclavo Smilo knygos knygos „Skaičiai nemeluoja. 71 dalykas, kurį turite žinoti apie pasaulį“. Vertėjas Mantas Tamulevičius.\n\n2019 m. (apibendrinus 2016–2018 m. duomenis bei apklausas) laimingiausia pasaulio šalimi antrus metus iš eilės tapo Suomija, toliau ėjo Danija, Norvegija ir Islandija; Nyderlandai bei Šveicarija šiek tiek aplenkė Švediją, o tai reiškia, kad Šiaurės šalys užėmė penkias iš septynių aukščiausių pozicijų. Pirmąjį dešimtuką užbaigė Naujoji Zelandija, Kanada bei Austrija. Antrasis dešimtukas prasidėjo nuo Australijos, o baigėsi Čekijos Respublika: JK užėmė 15 vietą, Vokietiją – 17, o JAV – 19 poziciją.\n\n\n\nApie tai praneša žiniasklaida, neslepianti susižavėjimo amžinai laimingais šiauriečiais ir pabrėžianti, kad Amerikos (prastai paskirstyti) turtai negali nupirkti laimės. Bet retai užsimenama, kas iš tikrųjų įtraukiama į šiuos nacionalinius įvertinimus:",
    "EČ atkrintamųjų dėlionėje lieka 4 nežinomieji": "Vietą atkrintamosiose jau turi: Ispanija, Turkija, Vokietija, Slovėnija, Prancūzija, Graikija, Ukraina, Italija, Kroatija, Serbija, Lenkija ir Suomija.\n\nNuotr.: FIBA\n\nEuropos čempionato grupės etape rinktinės jau sužaidė po ketverias rungtynes iš penkerių, o po jų 12 komandų jau žino, kad kovas pratęs atkrintamosiose.\n\nIš 24 turnyre dalyvaujančių ekipų keturios šansų žengti toliau nebeturi, o dar 8 rinktinės kovoja dėl 4 likusių vietų.\n\nVietą aštuntfinalyje jau turinčios rinktinės:\n\nA grupė: Ispanija, Turkija\n\nB grupė: Vokietija, Slovėnija, Prancūzija\n\nC grupė: Graikija, Ukraina, Italija, Kroatija\n\nD grupė: Serbija, Lenkija, Suomija\n\nPrieš paskutines grupės etapo rungtynes tinklalapis BasketNews pristato situacijas jose.\n\nA grupė\n\nSudėtingiausia situacija yra A grupėje, kurioje visos šešios grupės komandos dar turi šansų žengti tolyn.\n\nVietas kitame etape šioje grupėje jau turi Ispanijos (3-1) ir Turkijos (3-1) rinktinės. Jos tarpusavyje susitiks paskutiniame ture, kur kovos dėl pirmosios vietos grupėje.\n\nLikusios keturios rinktinės – Juodkalnija (2-2), Belgija (2-2), Bulgarija (1-3) ir Sakartvelas (1-3) šiandien kovos dėl paskutinių dviejų kelialapių į aštuntfinalį.\n\nŠiandien Bulgarija žais su Belgija, o šeimininkė Sakartvelo rinktinė – su Juodkalnija. Šioje grupėje įmanomas scenarijus, kad keturios rinktinės turės po 2 pergales ir 3 pralaimėjimus, o tuomet skaičiuosis tarpusavio rungtynėse ir taškų skirtumai.\n\nB grupė\n\nSituacija yra kiek paprastesnė B grupėje, kurioje žaidžia ir Lietuva.\n\nBerlyne tikrai išvysime Vokietijos (3-1), Slovėnijos (3-1) ir Prancūzijos (3-1) rinktines. Galutinė rikiuotė tarp šių komandų dar gali keistis įvairiai, priklausomai nuo šiandienos mačų.\n\nŠiandien slovėnai susikaus su Prancūzija ir jeigu laimėtų Slovėnija, tuomet ji grupėje užimtų pirmą vietą. Jeigu šioje dvikovoje laimėtų Prancūzija, o Vokietija įveiktų Vengriją, tai į pirmąją poziciją šoktelėtų šeimininkai vokiečiai.\n\nPrancūzai pirmoje vietoje atsidurs tik tuo atveju, jeigu nugalės slovėnus, o vokiečiai nusileis vengrams.\n\nB grupėje atvira yra likusi viena vieta – ketvirtoji. Dėl jos paskutiniame mače kovos Lietuva (1-3) ir Bosnija ir Hercegovina (2-2), laimėjusi komanda keliaus į Berlyną. Šių ekipų mačas – šiandien 15.30 val.\n\nVengrija (0-4) nebeturi šansų žengti į atkrintamąsias.\n\nC grupė\n\nPaprasčiausia situacija yra C grupėje, kurioje jau aiškios visos keturios į aštuntfinalį keliausiančios komandos.\n\nGraikai (4-0) jau turi užsitikrinę ne tik kelialapį į kitą etapą, bet ir pirmąją vietą grupėje. Ukraina (3-1), Italija (2-2) ir Kroatija (2-2) taip pat turi vietas atkrintamosiose, tačiau dar pakovos dėl geresnių vietų grupėje.\n\nTuo metu britai (0-4) ir estai (1-3) likusiame mače žais dėl garbės.\n\nD grupė\n\nĮdomi situacija yra ir Prahoje vykstančioje D grupėje.\n\nČia vietą aštuntfinalyje jau turi užsitikrinę Serbija (4-0), Lenkija (3-1) ir Suomija (2-2).\n\nSerbija ir Lenkija ketvirtadienį 22 val. kovos dėl pirmosios vietos grupėje.\n\nDėl paskutinės vietos atkrintamosiose kovoja Izraelis (2-2) ir Čekija (1-3). Šios dvi komandos paskutiniame ture susidurs tarpusavyje.\n\nJeigu laimės Izraelis, tai iškart pateks į aštuntfinalį.\n\nTuo metu čekams net ir pergalės atveju dar gali būti užkirstas kelias – jeigu Suomija pralaimėtų prieš Nyderlandus, būtų skaičiuojamas trijų komandų tarpusavio taškų santykis. Tuomet čekams būtų būtina pergalė prieš Izraelį bent 7 taškų persvara.\n\nNyderlandai (0-4) šansų patekti į kitą etapą nebeturi.",
    "Spektaklį Holokausto tema kuriantis S. Loznica: mums reikia modelio, kuris pažadintų mąstymą": "Režisierius Sergejus Loznica. Gretos Skaraitienės / „BNS Foto“ nuotrauka\n\nJaunimo teatras ir jo vadovas Audronis Liuga rugpjūčio 29-ąją surengė spaudos konferenciją, kurioje pristatė garsaus ukrainiečių kino režisieriaus Sergejaus Loznicos pirmąjį darbą teatre pagal amerikiečių kilmės prancūzų rašytojo Jonathano Littello romaną „The Kindly Ones“ („Eumenidės“). Į lietuvių kalbą leidyklos „Alma littera“ verčiamame romane nagrinėjamos Holokausto ir atminties temos, kurios yra ir S. Loznicos tyrimų objektas.\n\nSpektaklio premjera numatoma šių metų gruodžio 9-ąją.\n\nPakviestam kurti Valstybiniame jaunimo teatre S. Loznicai sumanymas statyti spektaklį pagal šį romaną gimė maždaug prieš metus – režisierius yra asmeniškai pažįstamas su J. Littellu.\n\nNors rašytojo J. Littello pavardė Lietuvoje nėra plačiai žinoma, jį išgarsino pasauliniu bestseleriu tapęs romanas „Eumenidės“ (Les Bienveillantes, 2006 m.), pelnęs Gonkūrų premiją ir Prancūzijos akademijos pagrindinį apdovanojimą. Knyga parašyta kaip SS karininko pasakojimas ir apima laikotarpį nuo „Barbarosos“ plano pradžios 1941-aisiais, kai pagrindinis veikėjas atsiduria Vakarų Ukrainoje ir dalyvauja kuriant Holokausto mašiną, iki nacistinės Vokietijos žlugimo 1945-ųjų gegužę. Knyga išversta į 20 kalbų. Kritikai J. Littello romaną įvardija kaip absoliučiai istoriškai tikslų, o dienraštis „The Times“ jį pavadino „didžiu literatūriniu reiškiniu, kurį skaitytojai ir tyrinėtojai analizuos dešimtmečius“, negana to – įtraukė knygą tarp penkių reikšmingiausių meninių kūrinių apie Antrąjį pasaulinį karą.\n\nJ. Littellas yra ir vienas ryškiausių Europos intelektualų, rašantis apie Rusijos totalitarinio režimo karo nusikaltimus Čečėnijoje, Sirijoje, Ukrainoje.\n\n„Tai, kad pasirinkau būtent šį kūrinį, manau, jokia staigmena – su Jonathanu Littellu susipažinome gana seniai. Mudviejų tyrimų lauke – tos pačios problemos, su kuriomis susiduria visuomenės kritinėse situacijose. Aš su dideliu susidomėjimu skaitau jo publikacijas, o Jonathanas seka tai, ką darau aš, – kalbėjo režisierius S. Loznica. – Kitą savaitę mudu susitiksime Venecijoje, kur vyks mano naujo filmo „Kyjivo procesas“ premjera. Jis, beje, taip pat šiuo metu kuria savo filmą.“\n\nS. Loznica jau dešimtmetį tyrinėja Holokausto Ukrainoje temą, konkrečiai – įvykius Babij Jare. Apie žudynes Babij Jaro dauboje, kur 1941 m. rugsėjo 29–30 d. buvo sušaudytas 33 771 žydų tautybės gyventojas, pasakoja S. Loznicos filmas „Babij Jaras. Kontekstas“ (Babi Yar. Context, 2021 m.). Šiuo metu režisierius stato ir vaidybinį šiai temai skirtą filmą.\n\nRež. Sergejaus Loznicos filmo „Babij Jaras. Kontekstas“ („Babiy Yar. Kontekst“, 2021 m., Nyderlandai, Ukraina) kadras\n\nPrisiminė I. Veisaitės žodžius apie artėjančios negandos nuojautą\n\n„Prisimenu susitikimą 2020-ųjų lapkritį su bičiule Irena Veisaite ir jos ištartus žodžius – ji sakė, kad jaučia ore artinantis tai, ką yra patyrusi praėjusio šimtmečio ketvirtojo dešimtmečio pabaigoje–penktojo pradžioje. Ji kalbėjo apie nuojautą, kad artėja kažkokia beprotybė. Tam, kad bent suvoktume, kokiuose įvykiuose dalyvaujame ir kokios jėgos mus veikia, ne pro šalį apžvelgti tai, kas jau patirta. Kad turėtume modelį, kuris pažadintų mąstymą.\n\nŠtai taip aš žvelgiu į savo kūrybą – kaip modelį, kuris skatina mąstyti, kokiuose įvykiuose dalyvavo mūsų seneliai, tėvai ir kokiuose dalyvaujame mes. Iš Jonathano romano paėmiau man svarbią vieną liniją, patraukdamas į šalį herojaus asmeninius santykius su motina, tėvu, seserimi, jo meilės reikalus. Palikau tik tuos įvykius, kuriuose jis dalyvauja kaip liudininkas, stebėtojas ir reflektuojantis žmogus.\n\nLittello romanas įtraukia herojaus pokalbiais su įvairaus rango Vokietijos nacių struktūrų atstovais. Taip pat diskusijomis su mokslininkais ir asmenimis, kurių profesijos lydi karinius veiksmus, pavyzdžiui, gydytojais. Taip pat diskusijomis su herojaus alter ego, kuris paimamas į nelaisvę Staliningrade ir kuris atstovauja kitam totalitariniam režimui. Visa tai mums padeda įsisąmoninti tuos tragiškus, katastrofiškus procesus, tuo metu vykusius buvusioje Sovietų Sąjungoje“, – apie tai, kaip pasitelkė J. Littello romaną savo spektakliui, pasakojo S. Loznica. Jis pabrėžė, kad savo idėjai bando sukurti neutralią meninę terpę.\n\nDalindamasis mintimis apie dabar vykstantį karą Ukrainoje ir jį sąlygojusius procesus, S. Loznica sakė, kad dabar vykstantis karas yra Antrojo pasaulinio karo tęsinys. Karo, kuris šioje teritorijoje, deja, nebuvo nuodugniai išanalizuotas ir įsisąmonintas. Įvykus Niurnbergo procesui ir pasmerkus Trečiojo reicho režimą, tarp teisėjų buvo ir Sovietų Sąjunga, ne ką mažesnis totalitarinis režimas.\n\n„Dėl politinių aplinkybių ir Stalino sugebėjimų visi karo pradžios aspektai ir sovietų nusikaltimai nebuvo įvertinti. Bet tai nereiškia, kad jų nebuvo, ir tai nereiškia, kad jų nebus padaryta ateityje. Šis totalitarinis režimas tebegyvuoja, išplito užgrobtose teritorijose, tarp jų – ir Rytų Europos valstybėse. Išskyrus permainas 1991-aisiais, šio režimo esmė liko nepakitusi, jis reiškiasi pastaruosius 18 metų, pradedant pirmojo sukilimo Ukrainoje užgniaužimu. Nors iš tiesų tai prasidėjo gerokai anksčiau, dar Čečėnijos karo metu. Be kita ko, nepamenu, kad būtų kilusi kokia didesnė diskusija šiuo klausimu, bet karo nusikaltimai, įvykdyti Čečėnijos karo metu, yra ne ką mažesni už tuos, kuriuos dabar matome Ukrainoje“, – kalbėjo S. Loznica.\n\nS. Loznica: daugumos žmonių sąmonė yra reaktyvi\n\nRežisieriaus manymu, nenuostabu, kad tokie dalykai vyksta dabar, – nes istorijos šaknys ilgos, tai, kad kažkas buvo sustingę, dar nereiškia, kad neatgis ateityje.\n\n„Ir problema čia – kad daugumos žmonių sąmonė yra reaktyvi, o ne aktyvi. Reaktyvi sąmonė reaguoja į erzinančius signalus iš išorės, o aktyvi sąmonė veikia savaime. Ir tam, kad veiktum savarankiškai, būtina jėga ir suvokimas, kad veikti privalu. Problema, su kuria susidūrėme, – ji visada egzistavo, ji snaudė, mes tiesiog negaudavome signalų, – svarstė S. Loznica. – Gerai pamenu, kaip pristačiau savo pirmąjį filmą „Mano laimė“, kuris kalbėjo apie tai, kad visuomenėje agresija kyla iš niekur, tai yra momentaliai, ir ji nukreipta prieš visus. Ir kad tokia agresija neturi priežasties.\n\nKai šis filmas buvo parodytas Rusijoje, mane išvadino „rusofobu“, bet geriausiai viską paaiškina man tada priklijuota etiketė – „mizantropas“. Žmogus, kuri nemyli žmonių. Kodėl? Nes kam kapstytis problemose, jei tai tiesiog problemos, sukurtos to, kuris nekenčia žmonių? Ir tada, kai kažkas kyla, pavyzdžiui, kaip dabar karas, tada ta šalis parodo savo tikrąjį veidą. Ir visi stebisi. Išskyrus tuos, kurie buvo įdėmiai įsižiūrėję į tos šalies veidą.“\n\nKaip elgtis susidūrus su neįsisąmonintomis problemomis, svarstė S. Loznica. Kaip elgtis tokiose situacijose, kai veikia labai rimtas dirgiklis, o mūsų reakcijos štampai mus visus būriu stumia elgtis vienodai? Kai neturime laiko mąstyti, nes patiriame šoką, kai veikti reikia dabar pat ir dėl to tampame šio srauto aukomis? „Būtent mąstymas – ramus mąstymas – padeda mums suprasti situacijas, su kuriomis, tikėtina, dar susidursime. Ir šiuo atveju – kaip matematikoje: nėra krypties, į kurią negalėtume leistis. Nes ten, kur ėjimas negalimas, – ten veikia reaktyvi sąmonė. O ten, kur visi ėjimai galimi, – ten turime visišką veikimo laisvę, ir mūsų sąmonė aktyvi. Ir jeigu susidūrėme su tokia problema, vadinasi, mes turime ją išsinagrinėti – be baimės ir be priekaištų“, – kalbėjo režisierius S. Loznica.\n\nRežisierius Sergejus Loznica ir profesorius Vytautas Landsbergis filmuojant „Mr. Landsbergis. Sugriauti blogio imperiją“. Povilo Baltino / Uljanos Kim studijos archyvo nuotrauka\n\nSergejus Loznica – 30-ies dokumentinių ir vaidybinių filmų autorius. Jo darbai skirti sovietinės praeities traumoms, bolševikinio režimo nusikaltimams ir jų apraiškoms posovietinėje dabartyje. Filmai apkeliavo Kanų, Venecijos, Berlyno ir daugelį kitų kino festivalių, pelnė prestižinių apdovanojimų. 2014 m. S. Loznica Kanų kino festivalyje pristatė dokumentinį filmą „Maidanas“, nufilmuotą Kyjive Orumo revoliucijos metu. Jo 2018 m. vaidybinis filmas „Donbasas“ pasakoja apie visuomenės žlugimą prasidėjusio Rusijos ir Ukrainos karo fone. S. Loznicos 2021 m. filmas „Misteris Landsbergis. Sugriauti blogio imperiją“ pasakoja apie Lietuvos žmonių kovą už nepriklausomybę; apdovanotas pagrindiniu Amsterdamo dokumentinių filmų festivalio IDFA prizu.",
    "Rusijos pajėgos smogė Kryvyj Riho oro uostui": "ISW analitikai: „dalinė mobilizacija“ nepadės Putinui laimėti karo\n\nRusijos prezidentas Vladimiras Putinas vargu ar įveiks esmines struktūrines problemas, mobilizuodamas daugybę rusų karui Ukrainoje. Rugsėjo 21 d. paskelbta dalinė mobilizacija sukurs papildomų pajėgų, tačiau jos nebus veiksmingos ir sukels didelių vidinių ir socialinių nuostolių.\n\nRugsėjo 25 d. ataskaitoje Amerikos karo tyrimų instituto (ISW) ekspertai teigia, kad V.Putinas nepasistengė parengti Rusijos gyventojų karui ir mobilizacijai.\n\n„Scanpix“/AP nuotr./Mobilizacija Rusijoje\n\n„Kad mobilizacija turėtų reikšmingą poveikį, net ir ilgalaikėje perspektyvoje, V.Putinas turės ištaisyti esminius Rusijos karinio personalo ir technikos sistemos trūkumus. Jo veiksmai iki šiol rodo, kad jam kur kas labiau rūpi, kaip į mūšio lauką nugabenti mobilizuotųjų kūnus, o ne ištaisyti šiuos esminius trūkumus“, – sakoma ISW ataskaitoje.\n\nNuo 2008 m. Rusijos ginkluotosios pajėgos nesukūrė sąlygų veiksmingai mobilizuoti rezervistus, kurios leistų greitai mobilizuoti daug žmonių, teigia ekspertai. Kai dauguma šalių reformavo savo ginkluotąsias pajėgas ir perėjo prie tarnybos pagal sutartis, V.Putinas padarė tą patį, tačiau kartu išlaikė šauktinių kariuomenę, sutrumpindamas tarnybos laiką iki vienų metų.\n\n„Scanpix“/AP nuotr./Mobilizacija Rusijoje\n\nDėl šios priežasties Rusijos kariuomenė perėjo prie hibridinio modelio, kuriame derinama šauktinių ir profesionalių karių kariuomenė. Rusijos kariuomenė tapo profesionalių karių savanorių ir šauktinių mišiniu.\n\n„Pirmenybės teikimas profesionalioms pajėgoms ir šauktinių nuvertinimas tikriausiai lėmė mobilizacijai reikalingų biurokratinių struktūrų žlugimą. Mobilizacija visada yra biurokratiškai sudėtinga. Tam reikia, kad vietos pareigūnai visoje šalyje gerai atliktų šią užduotį, o to jie tikriausiai niekada nedaro ir retai kada repetuoja, jei išvis repetuoja. Biurokratinei infrastruktūrai, kuri reikalinga, norint vykdyti didelio masto šaukimą į kariuomenę, palaikyti būtinas didelis aukščiausio lygio dėmesys, o šio dėmesio Rusijoje tikriausiai nebuvo skiriama pastaruosius 15 metų“, – pabrėžia JAV analitikai.\n\nTuo pat metu V.Putino informacinės klaidos dėl „specialiosios karinės operacijos“, o ne karo, nesukūrė Rusijoje informacinės aplinkos, kuri leistų parengti gyventojus mobilizacijai. Tai ypač svarbu, nes Rusijos teritorijoje nėra Ukrainos ar NATO karinių pajėgų ir Rusijos gilumoje nėra invazijos grėsmės. Tai ne 1812, 1914 ar 1941 m., o veiksniai, kurie skatino gyventojų mobilizaciją ankstesniuose Rusijos karuose, šiame agresyviame kare paprasčiausiai neegzistuoja, kad ir kaip V.Putinas jį pristatytų savo žmonėms.\n\nTodėl mobilizacijos procesas Rusijoje bus bjaurus, rezervistų kokybė prasta, o jų motyvacija kovoti tikriausiai dar prastesnė, teigia analitikai.\n\n„Problemos, trukdančios V.Putino pastangoms mobilizuoti rusus kovai, yra tokios gilios ir esminės, kad jis negalės jų išspręsti per artimiausius mėnesius, o gal ir metus. Ši mobilizacija neturės jokios įtakos karo eigai 2022 m. ir tikriausiai neturės jokios įtakos Rusijos gebėjimui išlaikyti dabartinį pastangų lygį 2023 m.“, – pažymėjo ISW.",
    "Kiek žmonių gali išlaikyti Žemė?": "Šiandien Žemėje gyvena beveik 8 mlrd. žmonių, tačiau mūsų planeta ne visada buvo tokia perpildyta, rašo „Live Science“.\n\nMaždaug prieš 300 tūkst. metų, kai pirmą kartą pasirodė Homo sapiens, mūsų bendra populiacija buvo nedidelė – nuo 100 iki 10 tūkst. žmonių. Pasak Rokfelerio universiteto ir Kolumbijos universiteto Niujorke Populiacijų laboratorijos vadovo Joelio E. Coheno, pradžioje žmonių buvo tiek mažai, kad prireikė maždaug 35 tūkst. metų, kol populiacija padvigubėjo.\n\nPo žemdirbystės išradimo prieš 10-15 tūkst. metų, kai Žemėje gyveno nuo 1 iki 10 milijonų žmonių, populiacijai padvigubėti prireikė 1 500 metų. Iki 16 a. laikas, reikalingas populiacijai padvigubėti, sumažėjo iki 300 metų. O iki 19 a. pradžios prireikė vos 130 metų.\n\nNuo 1930 m. iki 1974 m. Žemės gyventojų skaičius per 44 metus vėl padvigubėjo. Tačiau ar žmonių populiacija ir toliau augs tokiu tempu? Ir ar yra viršutinė riba, kiek žmonių mūsų planeta gali išlaikyti?\n\n1679 m. mokslininkas ir mikroskopo išradėjas Antonis van Leeuwenhoekas prognozavo, kad Žemėje galėtų gyventi 13,4 mlrd. žmonių, teigia J. E. Cohenas. Jis apskaičiavo, kad Nyderlandai užima 1 dalį iš 13 400 Žemės gyvenamos žemės, todėl 1 milijoną šios šalies gyventojų skaičių padaugino iš 13 400. Per 40 tyrimų metų J. E. Cohenas surinko 65 skaičiavimus, kurių skaičius svyruoja nuo 1 mlrd. iki daugiau kaip 1 trilijono žmonių.\n\nŽmonės / J. Stacevičiaus/LRT nuotr.\n\nInžinieriai iš pradžių naudojo terminą „keliamoji galia“, kad apibūdintų, kiek krovinių gali sutalpinti laivas. 19 a. laukinės gamtos valdytojai šį terminą naudojo bandų valdymo srityje, o vėliau mokslininkai šią sąvoką pritaikė ekologijoje, norėdami apibūdinti didžiausią rūšies populiaciją, kurią gali išlaikyti tam tikra buveinė.\n\nGyvenamojoje aplinkoje populiacija išliks stabili, jei gimstamumo ir mirtingumo rodikliai bus vienodi, sakė J. E. Cohenas. Tačiau aplinkos pokyčiai, pavyzdžiui, tarša ar ligos, gali padidinti arba sumažinti buveinės talpą. Kaip paaiškino mokslininkas, kalbant apie žmonių populiaciją, „talpa priklauso ir nuo gamtinių apribojimų, ir nuo žmogaus pasirinkimo“. Pavyzdžiui, natūralūs apribojimai yra maisto trūkumas ir nedraugiška aplinka. Žmonių pasirinkimai – tai ekonomikos ir kultūros sąveika, pavyzdžiui, kaip gaminame ir vartojame prekes, taip pat gimstamumas, vidutinė gyvenimo trukmė ir migracija.\n\n„Pasaulio gyventojų skaičiaus ateitį lemia išgyvenimo ir dauginimosi veiksniai, – „Live Science“ sakė Jungtinių Tautų (JT) Gyventojų skyriaus Niujorke darbuotojas Patrickas Gerlandas. – Jei vienai porai tenka po du vaikus, galima išlaikyti daugiau ar mažiau stabilų gyventojų skaičių. Kai tik pasieksite mažesnį nei dviejų vaikų skaičių, iš kartos į kartą jūsų populiacija susitrauks arba mažės. Jei šis skaičius bus didesnis ir dauguma žmonių išgyvens, jūsų populiacija augs“.\n\nPasaulio gyventojų skaičiaus augimas pasiekė aukščiausią tašką 20 a. septintajame dešimtmetyje ir nuo to laiko sulėtėjo. JT Gyventojų skyriaus duomenimis, 1950 m. vidutinis gimstamumo rodiklis buvo 5,05 vaiko vienai moteriai. 2020 m. šis rodiklis sumažėjo iki 2,44 vaiko vienai moteriai.\n\nKaip paaiškino P. Gerlandas, šiuo metu mokslininkai sutaria, kad pasaulio gyventojų skaičius pasieks piką dar šiame šimtmetyje. JT Gyventojų skyriaus duomenimis, pasaulio gyventojų skaičius pasieks 10,4 mlrd. žmonių 2080 m. ir išliks toks iki 2100 m. Tačiau P. Gerlandas pabrėžė, kad kuo toliau į ateitį žvelgia demografai, tuo labiau spekuliatyvios ir neaiškios tampa jų prognozės.\n\nŽmonės / D. Umbraso/LRT nuotr.\n\nSkaičius, kiek gyventojų gali išlaikyti Žemė, nėra fiksuotas. Nuo to, kaip žmonės gamina ir vartoja išteklius, priklauso, kaip mūsų aplinka galės išlaikyti būsimus gyventojus.\n\nViename žurnale „Proceedings of the National Academy of Sciences“ paskelbtame tyrime nustatyta, kad jei Jungtinių Valstijų gyventojai pereitų prie vegetariškos mitybos, žemė, kurioje auginami žmonėms skirti augalai, o ne mėsai skirtas pašaras, išmaitintų dar 350 mln. amerikiečių. Pasak Oksfordo Martino pasaulinės plėtros programos direktoriaus Maxo Roserio, rašančio leidinyje „Our World in Data“, aukštas pajamas gaunančiose šalyse, kuriose moterys turi daugiau galimybių įgyti išsilavinimą ir planuoti šeimą, gimstamumas yra mažesnis ir šeimos yra mažesnės nei vidutines ir mažas pajamas gaunančiose šalyse.\n\nKitaip tariant, gali būti, kad egzistuoja viršutinė riba, kiek žmonių Žemė galėtų išlaikyti, tačiau mes tiksliai nežinome, koks tai skaičius. Jis priklauso nuo to, kaip gaminame, vartojame ir valdome savo išteklius. Pavyzdžiui, Cohenui, jei norime paveikti, kiek žmonių gali išlaikyti Žemės planeta, turėsime nuspręsti, „kiek žmonių nori jaguarų su keturiais ratais ir kiek – jaguarų su keturiomis kojomis“.",
    "Pakeliui į „EuroBasket“ – iškalbinga pergalių serija": "Lietuvos krepšininkai Europos čempionato finalo turnyrą pasitinka per rugpjūtį laimėję devynerias rungtynes iš eilės: septynerias draugiškas ir dvejas oficialias.\n\nPasirinko dvyliktuką\n\nPraeitą savaitę mūsiškiai žaidė 2023-iųjų pasaulio taurės atrankos antro etapo mačus su vengrais ir juodkalniečiais.\n\nTrenerio Kazio Maksvyčio vadovaujama rinktinė šventė pergales 88:78 (Sombathėjuje) ir 90:73 (Kaune).\n\nPo šių varžybų Lietuvos rinktinės trenerių štabas pasirinko dvylika žaidėjų, kurie vyks į Europos čempionato finalo turnyrą.\n\nPagrindinėje sudėtyje – gynėjai Rokas Jokubaitis, Lukas Lekavičius, Kristupas Žemaitis, Marius Grigonis ir Rokas Giedraitis, puolėjai Ignas Brazdeikis, Arnas Butkevičius, Mindaugas Kuzminskas ir Eigirdas Žukauskas bei vidurio puolėjai Domantas Sabonis, Jonas Valančiūnas ir Martynas Echodas.\n\nTryliktasis už brūkšnio liko puolėjas Gytis Masiulis.\n\n„Ilgai svarstėme ir nutarėme, kad kovos dvyliktuką sudarys krepšininkai, stabiliau žaidę visą pasiruošimą etapą. Mindaugas Kuzminskas labai gerai įsiliejo į komandą po traumos, Martynas Echodas įrodė, kad gali dar daugiau padėti, Eigirdas Žukauskas, nepaisant trumpalaikių sveikatos problemų, irgi neblogai pasirodė“, – kalbėjo K. Maksvytis.\n\nLaukia slovėnai\n\n„EuroBasket“ startuos rugsėjo 1-ąją, mūsiškiai B grupės rungtynes žais Kelne (Vokietija).\n\nTądien lietuviai išmėgins jėgas su Lukos Dončičiaus vedama Europos čempione Slovėnijos komanda, 3 d. – su Prancūzijos ekipa, 4 d. – su Vokietijos krepšininkais, 6 d. – su Vengrijos rinktine ir 7 d. – su Bosnijos ir Hercegovinos atstovais.\n\nfiba.com nuotr.\n\nĮ aštuntfinalį pateks 1–4 vietas užėmusios komandos ir dėl kelialapio į ketvirtfinalį susikaus su ketveriuke iš A grupės (joje – Juodkalnijos, Sakartvelo, Ispanijos, Bulgarijos, Belgijos ir Turkijos ekipos).\n\n„Šiandien mūsų žaidimu dar nesu visu 100 proc. patenkintas – turime kiečiau gintis. Per likusias iki čempionato dienas teks dėl to padirbėti“, – reziumavo K. Maksvytis.\n\nSugrįš lapkritį\n\nPasaulio taurės atrankos K grupėje dramatiškai susiklostė bosnių ir prancūzų akistata. Sarajeve dukart pratęsus rungtynes pergalę šventė Bosnijos ir Hercegovinos komanda – 96:90.\n\nVengrijos krepšininkai savo aikštėje 82:79 palaužė čekus.\n\nArtimiausi pasaulio taurės atrankos antro etapo mačai numatyti šiemet lapkritį: 11 d. lietuviai namuose susitiks su prancūzais, o 14 d. svečiuose – su juodkalniečiais.\n\n2023 m. vasario 23-iąją lauks akistata su vengrais, 26 d. – su Prancūzijos krepšininkais.\n\nĮ finalo turnyrą, kuris numatytas kitąmet rugpjūčio 25–rugsėjo 10 d. Filipinuose, Japonijoje ir Indonezijoje, pateks 1–3 vietas grupėje užėmusios rinktinės.\n\nAtviras: treneris K. Maksvytis pripažino, kad dar nėra 100 proc. patenkintas savo vadovaujamos Lietuvos rinktinės žaidimu.\n\nJėga: J. Valančiūnas per mačą su juodkalniečiais dvylika kartų atkovojo kamuolį.\n\nTandemas: pirmas „EuroBasket“ rungtynes lietuviai žais su L. Dončičiaus (kairėje) ir G. Dragičiaus vedamais slovėnais.\n\nKazys Maksvytis:\n\nTurime kiečiau gintis. Per likusias iki Europos čempionato dienas teks dėl to padirbėti.\n\nStatistika\n\nLietuva–Juodkalnija 90:73 (22:21, 17:15, 32:15, 19:22). Kaunas, „Žalgirio“ arena.\n\nLietuva: M. Grigonis 16 taškų (4/7 tritaškių, 3 klaidos), D. Sabonis (8 atkovoti kamuoliai, 7 rezultatyvūs perdavimai) ir M.Kuzminskas po 15, A. Butkevičius 13, J. Valančiūnas 12 (14 atkovotų kamuolių, 3 klaidos), I. Brazdeikis 7 (1/5 tritaškių), R. Jokubaitis 6 (10 rezultatyvių perdavimų), R. Giedraitis 5 (1/5 tritaškių), M. Echodas 1, K. Žemaitis, E. Žukauskas ir L. Lekavičius po 0.\n\nJuodkalnija: K. Perry 21 taškas (4/7 tritaškių, 4 rezultatyvūs perdavimai), N. Radovičius 14, B. Dubljevičius ir M. Simonovičius po 13, V. Mihailovičius 5, A. Iličius, Z. Nikoličius ir I. Drobnjakas po 2, P. Popovičius 1, D. Radonjičius ir Z. Vučeljičius po 0.\n\nKomandų rodikliai. Taiklumas: dvitaškių – 22/37 (59 proc.) ir 18/37 (49 proc.), tritaškių – 11/31 (35) ir 7/20 (35), baudų metimų – 13/21 (62) ir 16/23 (70). Atkovota kamuolių – 45 ir 29, perimta – 5 ir 6. Rezultatyvūs perdavimai – 24 ir 15. Klaidos – po 11.\n\nK grupė\n\n1. Lietuva 7 1 +68\n\n2. Prancūzija 6 2 +150\n\n3. Juodkalnija 5 3 +38\n\n4. Bosn.-Herceg. 4 4 –27\n\n5. Vengrija 4 4 –77\n\n6. Čekija 3 5 –36\n\nRezultatai\n\nI grupė. Latvija–Turkija 111:85, Serbija–Graikija 100:94, Belgija–Didžioji Britanija 72:57. Komandų rikiuotė: 1. Latvija (4 pergalės, 1 pralaimėjimas), 2. Graikija (3–2), 3. Belgija (3–2), 4. Serbija (2–3), 5. Turkija (2–3), 6. Didžioji Britanija (1–4).\n\nJ grupė. Suomija–Izraelis 79:73, Švedija–Vokietija 50:67, Slovėnija–Estija 104:83. Komandų rikiuotė: 1. Vokietija (6 pergalės, 1 pralaimėjimas), 2. Suomija (6–1), 3. Slovėnija (5–2), 4. Izraelis (3–4), 5. Švedija (2–5), 6. Estija (2-5).\n\nL grupė. Nyderlandai–Ispanija 64:86, Islandija–Ukraina 91:88, Italija–Sakartvelas 91:84. Komandų rikiuotė: 1. Ispanija (5 pergalės, 1 pralaimėjimas), 2. Italija (5–1), 3. Islandija (4–2), 4. Sakartvelas (3–3), 5. Ukraina (1–5), 6. Nyderlandai (0–6).",
    "G-20 šalių BVP antrąjį ketvirtį sumenko 0,4 proc., EBPO – tiek pat augo": "Pažymima, jog bendras G-20 ekonominis nuosmukis kontrastuoja su augimu EBPO narėse 0,4 procento.\n\nAtaskaitoje nurodoma, jog nuosmukis atspindi staigų Kinijos ekonomikos kritimą 2,6 proc., kurį nulėmė nauji ribojimai COVID-19 infekcijos plitimui stabdyti.\n\nBVP sumažėjimas taip pat užfiksuotas Indijoje (1,4 proc.), Pietų Afrikos Respublikoje (0,7 proc.), Jungtinėje Karalystėje ir Jungtinėse Amerikos Valstijose (po 0,1 proc.).\n\nAugimas sulėtėjo Saudo Arabijoje, Indonezijoje, Meksikoje ir Vokietijoje, o spartesnis jis buvo Australijoje, Brazilijoje, Italijoje, Japonijoje, Pietų Korėjoje ir Turkijoje.\n\nDviejų G-20 narių – Meksijos ir PAR – BVP antrąjį šių metų ketvirtį buvo žemiau ikipandeminio lygio (žemiau atitinkamai 1,1 proc. ir 0,5 proc.).\n\nG-20 sudaro Argentina, Australija, Brazilija, Indija, Indonezija, Italija, Japonija, JAV, Jungtinė Karalystė, Kanada, Kinija, Meksika, Pietų Afrikos Respublika, Pietų Korėja, Prancūzija, Rusija, Saudo Arabija, Turkija, Vokietija ir Europos Sąjunga.\n\nEBPO dabar priklauso 38 valstybės: Airija, Australija, Austrija, Belgija, Čekija, Čilė, Danija, Estija, Islandija, Ispanija, Italija, Izraelis, Japonija, JAV, JK, Graikija, Kanada, Kolumbija, Kosta Rika, Latvija, Lietuva, Lenkija, Liuksemburgas, Meksika, Nyderlandai, Naujoji Zelandija, Norvegija, Pietų Korėja, Portugalija, Prancūzija, Slovakija, Slovėnija, Suomija, Švedija, Šveicarija, Turkija, Vengrija, Vokietija.",
    "„Swedbank“ Lietuvoje vadovė I. Skisaker: kodėl tvarumas negali nugulti į antrą planą?": "Inga Skisaker, „Swedbank“ Lietuvoje vadovė.\n\nEnergetikos krizė, rekordinė infliacija ir nuogąstavimai dėl galimos recesijos skatina verslus ir vyriausybes Europoje imtis visų įmanomų priemonių, kad pavyktų atsilaikyti prieš ekonominį neapibrėžtumą. Tokių sprendimų paieškos reikalauja rimtų kompromisų ir prioritetų perdėliojimo. Tačiau sprendžiant greitos reakcijos reikalaujančius iššūkius, nereikėtų pamiršti, kad ES Žaliojo susitarimo reikalavimai ir su klimato kaita susijusios realios rizikos niekur neišnyks. Tad atidedant tvarumo transformaciją, ateities neapibrėžtumas tiek versle, tiek bendrai ekonomikoje tik stiprėtų.\n\nBesiruošdami ekonomine prasme atšiauriai šių metų žiemai, nepamirškime, kad vos prieš keletą mėnesių baigėsi dar viena rekordiškai karšta vasara, Europai atnešusi didžiausią per pastarąjį dešimtmetį sausrą. Jau ne vienerius metus skirtingus pasaulio regionus alinančios karščio bangos, potvyniai, masiniai gaisrai – tai akivaizdūs signalai, kad privalome imtis veiksmų. Nuo žemės ūkio pažeidžiamumo gamtos stichijoms ir maisto resursų trūkumo, iki grėsmės žmonių sveikatai ir gerovei, turto vertei, ekonominių veiklų tęstinumui – tai temos, kurios jau atrado savo vietą verslo ir politikos lyderių darbotvarkėse. Jei šiandienos iššūkiai paskatins ilgalaikius tvarumo pokyčius guldyti giliau į stalčius, ateityje šių padarinių kaina – tiek finansinė, tiek žmogiškoji – tik augs.\n\nKompromisai ieškant „mažesnės blogybės“\n\nApraiškų, kad linkstama permastyti prioritetus, jau matome. Ieškant būdų, kaip padidinti energetinę nepriklausomybę, kuriami ne tik nacionaliniai išteklių taupymo planai, bet ir iš naujo vertinamos tos alternatyvos, kurių jau buvo atsisakyta dėl aplinkosauginio tvarumo priežasčių. Kai kurios Europos valstybės, pavyzdžiui, Austrija, Vokietija, Nyderlandai jau paskelbė, kad dėl situacijos energetikos sektoriuje vėl sugrįžta prie anglies. Azija pradeda kaupti mazuto atsargas – šio kuro importas Japonijoje rugpjūčio mėnesį išaugo iki ketverių metų rekordinio lygio, Taivane ir Bangladeše pirkimo apimtys padvigubėjo.\n\nDviprasmišką žinią rinkoms stiprina ir dviejų didžiausių pasaulio investicijų valdytojų „BlackRock“ ir „Vanguard“ pareiškimai. Nepaisant ankstesnių pažadų prisidėti prie žaliosios transformacijos, dabartinėje komunikacijoje jau nebegirdime ketinimų atsisakyti investicijų į iškastinį kurą. Šie finansų rinkos milžinai kartu sudėjus valdo daugiau nei 18 trln. USD vertės turtą ir dažnai savo veiksmais diktuoja tendencijas kitiems investuotojams.\n\nNemokami naujienlaiškiai į savo el. pašto dėžutę: Verslo valdymas\n\nRinkodara\n\nFinansai ir apskaita\n\nRinkos\n\nMano verslas\n\nPrekyba\n\nStatyba ir NT\n\nPramonė\n\nTransportas\n\nTechnologijos\n\nLaisvalaikis\n\nMano pinigai\n\nSvarbiausios dienos naujienos trumpai: Verslo naujienos\n\nVŽ Premium naujienos\n\n\n\nRizikų yra, tačiau nauda jas atsveria\n\nVerslas, įvertinęs augančias veiklos sąnaudas ir rinkos sentimentą, šiandien taip pat gali linkti tvarumo pokyčius atidėti „geresniems laikams“. Tačiau būtent investicijos į atsinaujinančios energijos šaltinius, tvaresnes tiekimo grandines, žaliavų ir procesų optimizavimą gali padėti išvengti drastiškų rinkos smūgių ir sustiprinti atsparumą bei konkurencingumą.\n\nDar viena rizika, jautrinanti tvarumo temą, yra viešojoje erdvėje vis nuskambantys „žaliojo smegenų plovimo“ (angl. greenwashing) skandalai, lydimi reputacinės žalos ir finansinių sankcijų įmonėms. Ekspertų vertinimu, nemaža dalis šių istorijų galėjo kilti ne dėl sąmoningo klaidinimo, bet dėl ESG (aplinkosaugos, socialinio tvarumo ir gerosios valdysenos) kriterijų neapibrėžtumo ir universalių ESG atskaitomybės standartų stokos. Tokia neapibrėžta situacija sukelia įmonėms papildomų rizikų ir gali tapti dar viena priežastimi, stabdančia tvarumo transformaciją versle. Tačiau šios rizikos yra suvaldomos ir neatsveria pragmatiškų argumentų už tvarumo transformaciją.\n\nBūtinybė ir apčiuopiama nauda\n\nNepaisant globalių ekonominių iššūkių, Europos Žaliojo susitarimo ir su juo susijusių tvarumo reikalavimų įsigaliojimas nėra atidedamas. ES šalys yra įsipareigojusios iki 2050 m. sumažinti išmetamų CO2 ir kitų šiltnamio efektą sukeliančių dujų kiekį bei neutralizuoti savo poveikį klimatui. Lietuva taip pat turės pasiekti visišką ekonomikos neutralumą, o procese numatyta iki 2030 m. atsisakyti iškastinio kuro atskiruose sektoriuose, didinti atsinaujinančios energijos išteklių dalį, elektromobilių ir netaršių transporto priemonių skaičių. Lietuvos transporto sektorius iki 2030 m. emisijas turėtų sumažinti net 42 proc., palyginti su 2019 m., pramonė – 27 proc., žemės ūkis – 12 proc.\n\nNuo šių metų taip pat įsigaliojo ES Taksonomija, kurioje apibrėžiami konkretūs aplinkosauginio tvarumo kriterijai atskiriems sektoriams. Šiuo metu ji apima dar ne visus sektorius ir toli gražu ne visus tvarumo vertinimo kriterijus, tačiau ateityje Taksonomija taps išsamiausia specializuotų reikalavimų platforma ne tik aplinkosauginio, bet ir socialinio tvarumo srityse. Ir nors visa apimanti tvarumo transformacija verslui yra nemenkas iššūkis, jos nauda ateičiai – neginčijama.\n\nTarp atsiveriančių galimybių – tvariam verslui palankus investuotojų sentimentas, ES Tvarių finansų mechanizmo užtikrinamas geresnis finansavimo prieinamumas, augantis efektyvumas ir operacinių sąnaudų mažėjimas ilgalaikėje perspektyvoje, verslo plėtros galimybės pasitelkiant tvarias inovacijas. Visa tai – svarus pagrindas konkurenciniam pranašumui. Nepamirštant ir to, kad tvarumas daro tiesioginę įtaką įmonės reputacijai, vartotojų simpatijoms ir galimybėms pritraukti talentus darbo rinkoje.\n\nTodėl verslo ateitis neatsiejama nuo žaliosios energijos, žiedinės ekonomikos principų, mažiau taršių gamybos ir prekybos modelių, neigiamo poveikio aplinkai mažinimo. Net jei atrodo, kad ES tvarumo reikalavimai kažkurio verslo nepalies tiesiogiai, poveikis bus juntamas visiems – per tiekimo grandines, B2B partnerystes ar konkurencingumo lenktynes eksporto rinkose.\n\nSu finansiniu palaikymu\n\nFinansų sektorius, įskaitant „Swedbank“, dirbdamas su savo klientais yra pasirengęs išlaikyti strateginę tvarumo kryptį ir tokiu būdu didinti verslo konkurencingumą, atsparumą ir vertę. Tam bankas siūlo finansavimo sprendimus ir patikimą partnerystę. Šiuo metu beveik 334 mln. Eur „Swedbank“ Lietuvoje suteiktų verslo paskolų patenka į žaliųjų obligacijų programą, nes atitinka joje nustatytus tvarumo standartus. Didžioji dalis šių paskolų apima žaliųjų pastatų, atsinaujinančios energetikos, taršos mažinimo ir kontrolės sritis. Šalia to, vien daugiabučių renovacijai Lietuvoje „Swedbank“ jau skyrė daugiau nei 100 mln. Eur.\n\nKita svarbi kryptis – investicijų nukreipimas į tvarų verslą. „Swedbank“ valdomi II pakopos pensijų fondai, kurių turtas šiuo metu siekia 2 mlrd. Eur, taip pat kryptingai investuoja į finansines priemones, atitinkančias patvirtintus tvarumo kriterijus.\n\nJau dabar didesnį bankų bei investuotojų palankumą ir geresnį priėjimą prie kapitalo įgyja verslai, siekiantys minimizuoti savo veiklos neigiamą poveikį aplinkai ir diegiantys tvarias inovacijas. Todėl nepaisant visų šiandienos iššūkių, aplinkosauga, socialinis tvarumas ir geroji valdysena versle turi išlikti strateginiu veiklos filtru. Jis svarbus ne tik modeliuojant verslo plėtros strategijas, kuriant produktus ar valdant tiekimo grandines, bet ir kuriant tvirtesnę ekonominę ateitį.\n\nTad besiruošdami šiai žiemai nepamirškime, kad mūsų laukia dar daug vasarų – ir tik nuo mūsų veiksmų priklausys, kokios jos bus. Tad laikini iššūkiai neturėtų išbalansuoti ilgalaikės strategijos, kurios pamatu turi tapti tvarumas.\n\nInga Skisaker, „Swedbank“ Lietuvoje vadovė.",
    "Europa turi kuo didžiuotis: įvardijo, kodėl Senasis žemynas – su visais savo trūkumais – yra stulbinantis": "1958 m. sausio 1 d. Belgija, Prancūzija, Italija, Liuksemburgas, Nyderlandai ir Vokietijos Federacinė Respublika kartu įkūrė Europos ekonominę bendriją (EEB) siekdamos ekonominės integracijos ir laisvos prekybos muitų sąjungoje. Nors pirminiai tikslai buvo aiškiai ekonominiai, EEB siekiai visada buvo žymiai aukštesni.\n\nTai ištrauka iš leidyklos „Liūtai ne avys“ išleistos Vaclavo Smilo knygos knygos „Skaičiai nemeluoja. 71 dalykas, kurį turite žinoti apie pasaulį“. Vertėjas Mantas Tamulevičius.\n\nSteigiamajame dokumente, Romos sutartyje, valstybės narės išreiškė ryžtą „patiesti pamatus vis glaudesnei sąjungai tarp Europos tautų“ ir „užtikrinti sąjungos valstybių ekonominį bei socialinį progresą imantis bendrų veiksmų pašalinant sienas, dalijančias Europą“. Tuo metu šie tikslai atrodė ganėtinai nerealūs: Europą skaldė ne tik nacionaliniai išankstiniai nusistatymai ir ekonominė nelygybė, bet ir – o tai svarbiausia – Geležinė uždanga, besidriekusi nuo Baltijos iki Juodosios jūros, o visas valstybes į rytus nuo šios ribos kontroliavo Maskva.",
    "Lietuvoje ruošiamasi griežtinti paspirtukų eismą: pasiūlymai, kas keisis": "Kaip tiksliai reguliuos paspirtukininkus ir kitų vadinamųjų mikromobilumo priemonių vairuotojus, Seimas spręs komitetuose, vėliau balsuos visi parlamentarai. Tikimasi, kad pavasario sesijoje įstatymų pataisos bus priimtos.\n\nTaip pat Vyriausybė pritaria siūlymui riboti ir maksimalų greitį. Tiesa, elektrinių paspirtukų mėgėjams lieka ir laisvių. O anksčiau iniciatyvas Seime pateikę politikai vyriausybės siūlymui turi savo pastabų ir neatmeta, kad paspirtukų reguliavimas dar keisis.\n\nIš Vinco Kudirkos aikštės elektriniu paspirtuku pajuda vilnietis Eimantas. „Vieni skuba, kiti – atvirkščiai – mėgaujasi važiavimu. Aš toks labiau iš ekstremalių. Tai aš turėjau ir kritimų, ir kilimų. Ten virtau. Normaliai, kaip kamuoliukas – minkštai pakankamai, ant striukės“, – pasakoja vilnietis Eimantas.\n\nREKLAMA\n\nVaikinas naudojasi vienos bendrovės nuomojamu paspirtuku. Su jais šaligatviuose maksimalus greitis – 15 kilometrų per valandą, gatvėse ar dviračių takuose – 25. Tačiau vilnietis mano, kad paspirtukininkams reiktų daugiau laisvės.\n\n„Riboti vairuotojus, dviratininkus, o paspirtukininkus – atvirkščiai – atlaisvinti. Duoti jiems daugiau valios galimybių“, – tikina Eimantas.\n\nTačiau, ar laisvės daugiau reikėtų, pėstieji abejoja, ir pasakoja tragiškai vos nepasibaigusias istorijas:\n\n„Blogiausia situacija būna, kai tu priekyje, o jie iš paskos. Ir jeigu ketini žengti žingsnį į šoną ar šiek tiek… Buvo situacija… Gerai, kad jis aplenkė mane. O taip būčiau tiesiai į jį atsitrenkusi nematydama jo nuo kalno lekiant.“\n\nREKLAMA\n\nREKLAMA\n\n„Ėjau šalia dviračių juostos ir jisai – vakaras buvo – dideliu greičiu lekia, tas kilovatinis, nežinau, 40 ar daugiau greitis, tai taip apsižiūri ir per petį. Tai nemalonu buvo.“\n\n„Va jaučiu. Aš visą laiką, jeigu reikia pereit… – Ne, jinai bijo dėl tos paspirtukų ligos. – Taip yra.“\n\nDar praėjusį pavasarį Seime kilo iniciatyvos, kaip sugriežtinti paspirtukininkų judėjimą. Socialdemokratas Julius Sabatauskas siūlė išguiti paspirtukus iš šaligatvių, riboti jų greitį iki 20 kilometrų per valandą, taip pat amžių, nuo kada galima vairuoti paspirtuką, privalomai dėvėti ir šalmus.\n\nLiberalas Andrius Bagdonas atsakė siūlymu tiesiog apibrėžti paspirtuką ir, pavyzdžiui, riedį kaip mikromobilumo priemones, kurių maksimalus greitis gali būti 25 kilometrai per valandą. Vyriausybė peržiūrėjo abu siūlymus ir iš jų sudarė vieną, pagal kurį paspirtukininkai negalės važiuoti greičiau nei 20 kilometrų per valandą. Tiesa, mikromobilumo priemonės privalės važiuoti šaligatviais dar mažesniu greičiu – ne daugiau nei 7 kilometrų per valandą.\n\nREKLAMA\n\nREKLAMA\n\n„Bent jau moksliniai tyrimai, studijos rodo, kad 20 kilometrų per valandą yra tas greitis, nuo kurio prasideda sunkios traumos. Iki 20 tos traumos, jų sunkumas yra žymiai mažesnis“, – tikina Susisiekimo ministerijos atstovas Dmitrij Bial.\n\n„Jeigu važiuoji pėsčiųjų taku, pasirinkti saugų greitį, kad nesukeltum avarinės situacijos, nesužeistum vieno ar kito pėsčiojo žmogaus. Tai, man atrodo, šitaip turėtų būti, nes nei sukontroliuos kažkas pėsčiųjų taku, ar tu važiuoji septynių kilometrų per valandą greičiu ar dvylika. Būtų perteklinis reguliavimas“, – sako Seimo narys Andrius Bagdonas.\n\nŠalmai pilnamečiams, kaip siūloma, bus neprivalomi, o iki 18 metų juos dėvėti bus būtina. Visur važinėti paspirtuku bus galima nuo 14 metų, jei asmuo išklausys specialų kursą. Nuo 16 metų galės važiuoti ir be specialaus pažymėjimo.\n\nO iki šio amžiaus irgi bus galima važiuoti – tik ne važiuojamojoje dalyje ar kelkraščiu.\n\n„Ta pati, galima sakyti, mobiliausia ir laisviausia šalis, tai Nyderlandai. Pavyzdžiui, Amsterdame šaligatviu važiuoti draudžiama. Amsterdame šalmas privalomas visiems“, – aiškina Seimo narys Julius Sabatauskas.",
    "Edwardas Lucasas: Atsitiktinis herojus": "Tai nepavyksta. Trečiasis Reichas buvo pastatytas ant masinių žudynių, neapykantos, melo ir vagysčių pamato. Jį laikė baimė. Pašalinkite ją, ir 1991-aisiais visa tai subyrės. Po dešimtmečius trukusios okupacijos į pasaulio žemėlapį sugrįžta pusiau užmirštos šalys, tokios kaip Danija, Nyderlandai ir Austrija. M.Gorbachas pasitraukia į pensiją, kad parašytų sau naudingus memuarus ir pasirodytų picerijos reklamoje. Iš pradžių jis palaiko, bet vėliau kritikuoja Waldemarą Puschniką, buvusį SS karininką, tapusį naujosios Vokietijos Federacijos vadovu.\n\nŠis minčių eksperimentas gali padėti įvertinti kito partinio biurokrato iš provincijos, Michailo Gorbačiovo, palikimą. Jis taip pat bandė reformuoti totalitarinę imperiją, bet galiausiai liko pažemintas tarp jos griuvėsių. Tačiau nors bijome sąvokos „reformų nacis“, „reformų komunistas“ mums atrodo priimtinesnis.",
    "EuroBasket be „Adidas“: nauja strategija ar jėgų kaupimas mūšiui?": "Kodėl „Adidas“, kurios pajamos 2021-aisiais viršijo 25 mlrd. eurų ir augo 10 proc., neturi nė vienos Europos krepšinio rinktinės po savo sparnu?\n\nNuotr.: FIBA\n\nKaip sporto rinkodaros profesionalui man visuomet įdomu stebėti, su kokiais prekių ženklais į aikštę eina krepšinio rinktinės. Praėjęs EuroBasket atnešė įdomių pastebėjimų.\n\nAkivaizdu, kad šį Europos čempionatą „į vieną kasą“, kaip dažnai sako mano komandos bičiulis, dabartinis Lietuvos 3x3 rinktinių treneris Dainius Novickas, laimėjo „Nike“. Nors finalo ketvertą pasidalijo keturi prekės ženklai („Nike“, „Jordan“, „Peak“ ir 4F), iš 24 rinktinių 8 (Ispanija, Graikija, Lietuva, Čekija, Izraelis, Sakartvelas, Nyderlandai ir Vengrija) vilkėjo „Nike“ aprangas. Dar trys (Prancūzija, Slovėnija ir Kroatija) – „Jordan“, tos pačios kompanijos „Nike“ produktą. Po dvi rinktines puošėsi Kinijos „Peak“ (Vokietija ir Serbija) ir seniausios pasaulyje sporto inventoriaus gamintojos „Spalding“ (Italija ir Belgija) produkcija.\n\nIr NĖ VIENOS rinktinės su „Adidas“. Net Vokietiją rengė kinai, o ne vokiečiai, kurių sporto aprangos pasididžiavimo istorija netrukus kirs šimtmečio liniją. Beje, kadaise nuo „Adidas“ atskilusi „Puma“ taip pat rėmė ne Vokietiją, o Turkiją.\n\nKas atsitiko, kad 1992-aisiais Lietuvos rinktinę apranga aprūpinusi kompanija praėjus 30 metų neremia nė vienos Europos komandos?\n\nPažvelkime, ką reiškia tos ar kitos rinktinės rėmimas apranga. Paimsiu Lietuvos pavyzdį.",
    "Dar viena Europos šalis ketina pirkti naujausios kartos JAV naikintuvus": "D.Antanaitis pasakoja, kad anot čekų planų, bus įsigyti 24 lėktuvai „F-35A“, o derybas tikimasi užbaigti jau kitų metų rudenį.\n\n„F-35A“ – tai paskutinės, penktos kartos kovinis lėktuvas, kurį valdo vienas pilotas. Lėktuvas skirtas vykdyti įvairias operacijas, todėl ir turi įvairią ginkluotę. „F-35A“ sumontuota keturių besisukančių vamzdžių 25 mm automatinė patranka. Papildomai galima apginkluoti bombomis ir raketomis, kuriomis naikinami priešo tiek oro, tiek antžeminiai taikiniai ir net laivai“, – pasakoja specialistas.\n\nJis pastebi, kad šie lėktuvai pagaminti taip ir iš tokių medžiagų, kad būtų kuo mažiau pastebimi priešo radarais. „Tokia savybė leidžia lėktuvui prasmukti pro priešo oro gynybą ir naikinti taikinius jo užnugaryje“, – apibendrina karininkas.\n\nEuropoje \"F-35\" naudoja Didžioji Britanija, Italija, Norvegija ir Nyderlandai.",
    "Lietuvos moterų rinktinė savo aikštėje neprilygo Rumunijai": "Jau pati rungtynių pradžia šeimininkėms susiklostė itin sunkiai – Rumunijos futbolininkės per pirmas tris minutes pelnė du įvarčius ir išsiveržė į priekį 2:0.\n\nPo to dvikovos eiga kiek apsilygino, lietuvaitės taip pat šiek tiek ilgiau buvo su kamuoliu, tačiau trūko aštrumo atakose.\n\nKėlinio viduryje viešnios sužaidė dar vieną uraganinę atkarpą ir vieną po kito pelnė dar du įvarčius, taip į pertrauką išeidamos pirmaujant 4:0.\n\nPo pertraukos situacija ženkliai nepasikeitė, viešnios per kėlinį pelnė dar tris įvarčius, o lietuvių komandoje garbės smūgiu atsakė Ugnė Lazdauskaitė.\n\nPaskutines rungtynes 2023-ųjų FIFA pasaulio moterų futbolo čempionato atrankos varžybose Lietuvos futbolininkės žais rugsėjo 6 dieną (antradienį), 19 val. LFF stadione su Kroatijos rinktine.\n\nRungtynių statistika:\n\nLietuva – Rumunija 1:7 (0:4).\n\nVilniaus LFF stadionas, teisėja – Lizzy van der Helm (Nyderlandai).\n\nĮvarčiai: 68 min. Ugnė Lazdauskaitė (Lietuva); 2 min. Mihaela Ciolacu, 3 min. Cristina Carp, 21 min. Stefania Vatafu, 23 min. ir 52 min. Laura Rus, 61 min. Maria Ficzay, 64 min. Carmen Marcu (Rumunija).\n\nĮspėta: 45+1 min. Judita Sabatauskaitė (Lietuva).\n\nLietuvos rinktinės startinė sudėtis: Greta Lukjančukė, Lolita Žižytė (58 min. Agnė Žėglevičiūtė), Karolina Jasaitytė, Monika Piesliakaitė (46 min. Austė Bernotaitė), Greta Valikonienė, Algimantė Mikutaitė (46 min. Marija Galkina), Milda Liužinaitė (72 min. Erika Šupelytė), Agnieška Kazarina, Judita Sabatauskaitė, Simona Petravičienė (63 min. Loreta Rogačiova), Ugnė Lazdauskaitė.\n\nAtsargoje: Aušrinė Bikutė, Meda Šeškutė, Paulina Sarkanaitė, Dovilė Gailevičiūtė, Ema Kriaučiūnaitė, Alina Špakovskaja, Emilija Giržutaitė."
}