{
    "Kína lecsapolná az Egy övezet – Egy út adósságmocsarait": "A lassuló világgazdaság, az emelkedő kamatlábak és a meredek infláció miatt egyre nagyobb gondot jelent az adósságtörlesztés a programban résztvevő országok számára. Emiatt több fejlesztési program elakadt. Közgazdászok szerint, Srí Lanka és Zambia adósságválsága kifejezetten a kínai programmal hozható összefüggésbe.\n\nNyugati vezetők sokszor bírálták Kína hitelezési gyakorlatát, melyet adósságcsapda-diplomáciának címkéztek, szégyenbélyeget sütve Pekingre.\n\nKína most valamiféle Egy övezet – Egy út 2.0 projektet tervez, mely szigorúbban értékelné az új fejlesztések finanszírozását. Egészen új elem, hogy a régi hiteleket is újra tárgyalnák. Ez korábban elképzelhetetlen volt.\n\nHszi Csin-ping kínai elnök egykor „az évszázad projektjének” nevezte a kezdeményezést, ám nemrégiben úgy fogalmazott: a projekt nemzetközi környezete egyre bonyolultabb, ezért fontos a kockázatkezelés megerősítése. Ezzel összhangban az utóbbi időben a kínai bankok jelentősen szűkítették az alacsony jövedelmű országokban folyó új projektek hitelezését, s most a meglévő hitelportfóliók tisztítására összpontosítanak.\n\nFotó: LI ZIHENG / AFP\n\nA Wall Street Journal Sebastian Horn, Carmen Reinhart és Christoph Trebesch közgazdászok kutatásait idézi.\n\nEszerint, amíg 2010-ben Kína tengerentúli hiteleinek csupán 5 százalékát birtokolták pénzügyi nehézségekkel küszködő országok, mára ez az arány 60 százalékra emelkedett.\n\nNem véletlen, hogy Kína elkezdett együttműködni más hitelezőkkel az adósságmocsarak lecsapolásán. Peking immár olyan szuverén hitelezői szövetségekkel is kooperál, mint a Párizsi Klub, amire korábban nem volt hajlandó. Sőt, a kínai hitelszerződések háromnegyede tartalmaz „No Paris Club” záradékot. Eddig Kína a problémás hitelek futamidejének meghosszabbítását részesítette előnyben, ám ez a gyakorlat a pénzügyi szektorban csak hosszabbítás és színlelés néven ismert. Most megkísérelnek valamiféle pálya korrekciót a problémás adósoknál.\n\nKína az elmúlt évtizedben ezer milliárd dollárnyi kölcsönt helyezett ki 150 országban. A Kínai Export-Import Bank és a Kínai Fejlesztési Bank gyakran megkövetelte, hogy a finanszírozásukban részesülő országok kínai beszállítókkal kössenek szerződést. És igyekeztek olyan termékeket exportálni, amelyekben túlkínálat volt otthon, mint például az acél és a textil.\n\nAz amerikai AidData kutatóintézet szerint, bár az Egyesült Államok és Kína hasonló nagyságrendben finanszíroz programokat a világban, Washington inkább segélyez, míg Peking bankárként viselkedik. Kína minden segélydollárja 9 dollár hitelt vonzott, míg Amerika minden hiteldollárja 9 dollárnyi segélyt.",
    "Amerika az ENSZ Emberi Jogi Tanácsához fordul Kína miatt, emberiesség elleni bűncselekmények gyanújával": "Az Egyesült Államok és több nyugati szövetségese hétfőn indítványt nyújtott be az ENSZ Emberi Jogi Tanácsában (EJT) annak érdekében, hogy rendkívüli vita keretében tűzzék napirendre a nyugat-kínai Hszincsiang tartományban élő ujgurok és más muszlimok ellen elkövetett emberi jogi jogsértések kérdését.\n\nA kezdeményezők ezzel kívánnak reagálni Michelle Bachelet korábbi emberi jogi ENSZ-főbiztos hivatalának augusztus legvégén közzétett jelentésére, amely szerint a kínai hatóságok - miközben az elmúlt években a szélsőséges erőszak ellen léptek fel - olyan jogsértéseket követtek el a Hszincsiang-Ujgur Autonóm Területen, amelyek az emberiesség elleni bűncselekmények gyanúját is felvetik.\n\nA határozattervezetet benyújtó országok között van az Egyesült Államok, Nagy-Britannia, Kanada, Dánia, Finnország, Izland, Norvégia és Svédország, és a javaslat szerint a Hszincsianggal kapcsolatos vitára az EJT 2023 februárjában esedékes következő ülésén kerülhet sor.\n\nSimon Manley brit nagykövet hétfői felszólalásában kijelentette, hogy az emberi jogok ennyire súlyos megsértéseit az Emberi Jogi Tanács nem hagyhatja figyelmen kívül.\n\nHa többségi szavazással a jövő héten elfogadják, a tanács 16 éves fennállása óta ez a határozat lesz az első alkalom, hogy Kínával, az ENSZ Biztonsági Tanácsának tagjával kapcsolatos emberi jogi aggodalmak formálisan is az EJT napirendjére kerülnek.\n\nA határozattervezet szerint mindazonáltal csak különleges vitára kerülne sor az EJT-ben, a tanács eszköztárában szereplő, határozottabb lépésekről egyelőre nincs szó.\n\nPeking hevesen tagadja a vádakat, és kormányzati delegációt küldött Genfbe, hogy szembeszálljon az ENSZ emberi jogi hivatalának \"téves megállapításaival\", és kijelentette: \"készen áll a harcra\", ha az EJT-ben lépéseket tesznek Kínával szemben.\n\nCímlapkép: Getty Images",
    "Híresztelések egy kínai katonai puccsról": "Rónay Tamás;\n\nKína;katonai puccs;Hszi Csin-ping;\n\n2022-09-26 16:28:00\n\nHíresztelések egy kínai katonai puccsról\n\nAz utóbbi napokban futótűzként terjedt a hír egyes ázsiai Twitter-felhasználók körében, hogy katonai puccsal eltávolították a hatalomból és házi őrizetben tartják Csin-ping kínai elnököt. Bár szombaton valóban voltak furcsaságok Kínában, a hír minden bizonnyal kacsa. A híreszteléseknek az adhatott táptalajt, hogy a Kínai Kommunista Párt október 16-án kezdődő kongresszusán várhatóan harmadszor is pártelnökké választják meg Hszi Csin-pinget, így Mao Ce-Tung óta ő lesz a leghosszabb ideig hivatalban lévő vezető. Hszi személyi kultuszt alakított ki, s egyes értesülések szerint a legfőbb döntéshozó szervben, a Politikai Bizottság Állandó Tanácsában is akadnak olyanok, akik ellenzik hatalmának ily mértékű kiterjesztését. Előzőleg egy vezető legfeljebb csak két mandátumot vállalhatott a párt élén, illetve elnökként, de Hszi módosíttatta az alkotmányt.\n\nA pletykák szerint, amikor Hszi Csin-ping Szamarkandban tartózkodott a Sanghaji Együttműködési Szervezet csúcstalálkozóján, a párt egyes emberei meggyőzték a KKP legfelsőbb vezetését, hogy távolítsák el a hadsereg éléről. Egy állítás szerint Hu Csin-tao volt elnök és Ven Csia-pao volt kormányfő rábeszélte Szong Pinget, az állandó tanács volt tagját, hogy vegye át az államfőtől a Központi Gárda (CGB) irányítását. Amikor Hszi Csin-ping tudomást szerzett a fejleményekről, azonnal visszatért Pekingbe, de szeptember 16-án a repülőtéren elfogták, és házi őrizetbe helyezték, hangzott a pletyka.\n\nAkik elhitték a híreszteléseket, bizonyítéknak látták, hogy egy a közösségi médiában megosztott felvételen a kínai hadsereg 80 kilométeres konvoja haladt Peking felé. A videó azonban kevesebb mint 1 perces, valójában kevés katonai jármű látható a felvételen, ezért a hosszú katonai konvojról szóló állítás nem bizonyítható.\n\nA pletykák hívei szerint az értesülést alátámasztja az is, hogy szombaton tömegesen törölték a repülőgép járatokat Pekingben, 6000 járatról szól a fáma. Más állítások szerint a járatok 60%-át törölték. Egyéb híresztelésekkel szemben ez könnyen ellenőrizhető a Flightradar24 járatkövető oldal segítségével, amely valóban azt mutatta, hogy a pekingi repülőtér szinte teljesen leállt. A járatok nagy részét törölték vagy státuszuk ismeretlen. Másrészt a portál azt mutatja, hogy Kína más nagy repülőterei, például Sanghaj és Hongkong rendben működnek. Arra nincs bizonyíték, hogy a járattörlések az állítólagos pekingi puccshoz kapcsolódnának. Egyes jelentések szerint a járatokat egy előre bejelentett katonai gyakorlat miatt nem indították el.\n\nUgyanakkor Kínában a hadseregnek nincs önálló politikai arculata, ezért szinte elképzelhetetlen egy olyan puccs, mint amilyen gyakori egyes afrikai országokban. Másrészt figyelemre méltó, hogy a katonai hatalomátvételről szóló \"hírt\" a közösségi médiában főleg az országon kívül élő kínai aktivisták, valamint nepáli és tajvani Peking-kritikus Twitter felhasználók tették közzé. A pletykák valóságtartalma tehát kezdettől fogva kétséges volt.",
    "Kína még néhány évig lehet nagyhatalom, aztán évtizedeken belül a harmadára csökkenhet a népessége": "Segítsd a munkánkat! A Qubit a szabad és tájékozott magyar nyilvánosságért dolgozik.\n\nÉvtizedek óta foglalkoztatja a világot a nagy kérdés, hogy meddig növekedhet még a Föld legnépesebb országa, Kína lakossága. Könnyen lehet, hogy végre megkaptuk a választ: 2022-ig.\n\nBár az országban 2016-ban eltörölték a közel negyven évig hatályban lévő egygyermekes politikát, sőt tavaly óta már különböző adókedvezményekkel és más pénzügyi támogatásokkal is arra ösztönzik a nőket, hogy három gyereket szüljenek, az elmúlt öt évben folyamatosan csökken a születések száma – míg a 2016-os csúcson 17,9 millió újszülöttet regisztráltak Kínában, addig 2021-ben ez 10,6 millióra csökkent, ami 1949 óta a legalacsonyabb szám.\n\nA tavalyi negatív születési rekord nemcsak 11,5 százalékos csökkenést jelentett az előző évhez képest, hanem azt is, hogy a teljes termékenységi arányszám (amely azt mutatja, hogy egy nő hány gyereket szülhet élete során) 1,15-ig zuhant – csak összehasonlításképp, ez a mutató 1970-ben 5,81-en állt, az 1980-as években 2,5–2,7 körül mozgott, és a népességszám hosszú távú fenntartásához legalább a 2,1-et el kell érnie.\n\nKína népessége az elmúlt hatvan évben 660 millióról 1,4 milliárd fölé emelkedett, és az ország ezzel párhuzamosan a világ egyik vezető gazdasági nagyhatalmává nőtte ki magát, de az említett trendek miatt már a jövő évtől folyamatos népességcsökkenés, a lakosság elöregedése és az ebből következő gazdasági hanyatlás várható az országban. Bár az ENSZ becslései szerint Kína népessége csak 2026-tól indulhat csökkenésnek, a pekingi Yuwa Népességkutató Intézet és a Sanghaji Társadalomtudományi Akadémia pedig 2024-re teszi a hanyatlás kezdetének dátumát, akad egy kutató, aki már a jövő évtől csökkenést jósol.\n\nGrafika: Qubit\n\nYi Fuxian, a Wisconsin–Madison Egyetem kutatója hosszú ideje figyelemmel kíséri a kínai demográfiai adatokat, és a sanghaji rendőrségtől kiszivárgott dokumentumok alapján azt állítja, hogy Kína már ma is bőszen kozmetikázza a statisztikákat – Yi szerint így az ország lakosainak valós száma már ma sem 1,41 milliárd, hanem csak 1,28 milliárd, és a népesség már 2018-ban csökkenésnek indult.\n\nEgyre később házasodnak, és a megélhetési költségek is nőnek\n\nA családtámogatások ellenére bekövetkező népességcsökkenést gyakran a kínai társadalomban mély nyomot hagyó egygyermekes politika számlájára írják, és annak hosszú távú hatásaként írják le: a lakosok hozzászoktak a kisebb családokhoz, gazdaságilag is arra rendezkedtek be; kisebb lakásokban élnek, és a családi költségeiket is egy utódra tervezik.\n\nEhhez adódnak hozzá a megélhetés növekvő költségei, amelyek a covidjárvány alatti intézkedések, lezárások miatt még tovább nőttek. „Egyértelműen hatással van a gyermekvállalással kapcsolatos döntésekre, ha nagy a gazdasági nyomás, és az emberek úgy érzik, a megélhetésük veszélybe került” – mondta a Wall Street Journalnek Peng Hsziu-csian, az ausztráliai Victoriai Egyetem társadalomkutatója. A lap több olyan kínai történetét is bemutatja, aki a járvány alatt vált munkanélkülivé, és ezért tette parkolópályára a családalapítási terveit.\n\nA házasságok száma lassan egy évtizede meredeken csökken. Míg hosszú emelkedés után 2013-ra jutott a csúcsra a bejegyzett házasságok száma, azóta minden évben kevesebben kötöttek házasságot az előző évhez képest, és a 13,3 milliós csúcsérték 2021-re 7,6 millióra csökkent – ez a legalacsonyabb szám az 1980-as évek közepe óta, vagyis azóta, hogy statisztikákat vezetnek a kínai házasságokról.\n\nA demográfiai válságon az sem segít, hogy egyre idősebb korban kötnek házasságot a kínaiak, és az adatok szerint minél később kerül sor az esküvőre, annál inkább csökken a családalapításra való hajlam. Miközben az első házasságkötés idején 1990-ben átlagosan 22 évesek voltak a nők és 24 évesek a férfiak, majd 2016-ra ez 25 és 27 évre emelkedett, tavaly a házasságkötések több mint fele 30 éven felüliek között történt.\n\nSzintén az elhibázott egygyermekes politika hozadéka, hogy jóval kevesebb a szülőkorú nő Kínában ma, mint akár az 1980-as években, vagy épp a világ többi részén. Míg globálisan átlagosan 106 fiúgyermek jut 100 lányra az újszülöttek körében, addig Kínában ez – régiótól függően – 120-130-ra nőtt az elmúlt évtizedekben. Az egygyermekes politika évei alatt ugyanis sokan a fiú utódokat preferálták, így a születendő lányok esetében gyakran abortuszhoz folyamodtak a kínai anyák, de a lányok körében sokkal magasabb volt a csecsemőkori halálozás is, vélhetően a szándékos alultáplálás vagy egészségügyi elhanyagolás miatt – hogy aztán újra szülhessenek, remélhetőleg fiút.\n\nGazdasági nagyhatalomból nyugdíjas-nagyhatalom\n\nEzeknek a folyamatoknak az ország gazdaságára is óriási hatásuk lesz. A munkaképes korú kínaiak száma már 2014-ben a csúcsra ért, és azóta egymilliárd fő alá csökkent, de a zuhanás az évszázad végéig sem áll meg, és már a 2080-as évekre a mai szám harmadára zsugorodik. Ezzel párhuzamosan a 65 év felettiek száma egyre nő, és bár a mai közel 200 millió nyugdíjas száma a 2050-es években 450 millió körül csúcsosodik, a két korcsoport egy ponton, a 2080-as években találkozik, és onnantól több nyugdíjasa lesz Kínának, mint munkaképes állampolgára.\n\nMivel az ország az elmúlt évtizedekben az úgynevezett demográfiai hozadékának köszönhette a meredek gazdasági felemelkedését, tehát annak, hogy jóval több munkaképes fiatal élt a társadalmában, mint idősebb felnőtt, az ellentétes jövőbeli trendek gazdasági hanyatlást vetítenek elő. Hogy ki veheti át Kína helyét? Elég csak a szomszédos, nagyon fiatal népességgel rendelkező Indiára tekinteni: az ENSZ előrejelzései szerint Kína népessége 2100-ra majdnem feleakkora lesz, mint a potenciálisan 1,5 milliárd lakos fölé emelkedő Indiáé, de már 2050-re is 300 millióval többen élhetnek majd az 1,67 milliárd lakosú Indiában, mint Kínában.\n\nA gyorsan csökkenő munkaképes lakosság miatt megnövekedett munkaerőköltségek egyben azt is jelentik, hogy az olcsó termékek munkaintenzív gyártása idővel áthelyeződik Kínából az olcsóbb munkaerőt kínáló országokba, például Indiába és Bangladesbe, vagy éppen Vietnámba, ahol már ma is feleakkorák a munkaerőköltségek a gyártás területén, mint Kínában. Ez azzal is együtt jár, hogy az erőforrásaikat Kínába exportáló országok (pl. Ausztrália) és a nagy importőrök (pl. az Egyesült Államok) is az új termelőközpontok felé fordulnak majd Kína helyett.\n\nMindeközben Kínának több erőforrást kell fordítania az idősödő lakosság igényeinek kielégítésére, vagyis az egészségügyi, orvosi és idősgondozási szolgáltatásokra. A Victoriai Egyetem számításai szerint a kínai kötelező nyugdíjkorhatárok megváltoztatása nélkül (60 év a férfiaknál, 55 a női irodai dolgozóknál, 50 a női munkásoknál) a nyugdíjak kifizetésére fordított állami költség az ötszörösére nőhet az évszázad végére: míg 2020-ban a GDP 4 százalékát tette ki, 2100-ra a 20 százalékát is elérheti.\n\nA folyamatok geopolitikai következményeiről a Foreign Policy azt írta, hogy ha Kína a következő néhány évben át is venné az első számú gazdasági nagyhatalom szerepét az Egyesült Államoktól, az ázsiai ország elsősége nem tartana sokáig, hiszen míg Kína népessége csökkenésnek indul, az egy főre jutó jövedelmet tekintve sokkal erősebb (nominálisan hatszor, vásárlóerő-paritáson számolva 3,6-szor nagyobb) Egyesült Államoké a mai 338 millióról a 400 millió felé növekszik az évszázad végéig, így évtizedeken belül óriásit változhat a két ország egymáshoz viszonyított aránya. Ma az USA népességeét tekintve negyedakkora, mint Kína, a különböző számítások alapján 2075 és 2100 között viszont már feleakkora lehet.\n\nAz elemzés szerint a következő egy-két évtizedben óriási szerepe lesz a bevándorlásnak a gazdasági hatalmak dinamikájában. Míg a globális északon gyorsul az elöregedés üteme, Afrikában egyre több lesz a munkaképes korú fiatal, így a népesség összetétele mellett a gazdasági teljesítményt is nagymértékben befolyásolja majd, hogy melyik ország hogyan áll a bevándorlás kérdéséhez – márpedig az Egyesült Államokban ennek bevett hagyománya van, ellentétben a keveredést történelmileg ellenző Kínával.\n\nSegítsd a munkánkat! A Qubit szerkesztősége azért dolgozik, hogy a magyar nyilvánosság hiteles, alapos és közérthető tudományos ismeretekhez jusson. Tesszük ezt politikamentesen, közszolgálati hevülettel, száznál több kutató és tudós bevonásával. Égető kérdések, dermesztő válságok és zavaros álhírek sűrűjében igyekszünk tartani a fáklyát immár havi bő hétszázezer olvasónknak. Cikkeink ingyen olvashatók, de nem ingyen készülnek.\n\n* * *\n\nForró őszünk van, de vajon hogyan oldható meg a pedagóguskrízis? Hova vezet az erőltetett iskolai központosítás? Tényleg egyfajta kasztrendszerszer felé tart az ország? Októberi tudományos estünkre a magyar közoktatás problémáival készülünk: öt okos kutatóval, négy előadással, vitával és kerekasztallal, zárásként pedig improvizatív zenével és bárral. Mindez izgalmas helyszínen, a margitszigeti Kristályban vár majd rátok október 4-én, kedden 18:00-tól. Jegyeket itt tudtok venni, gyertek el, jó lesz!\n\n\n\nKapcsolódó cikkek a Qubiten:",
    "Az ukrajnai invázió és Kína visszahozta a hidegháború legsúlyosabb amerikai fegyverét": "Az ukrajnai orosz inváziót övező gazdasági hadviselés döntően az orosz gázfegyver bevetése okozta károkkal, illetve az európai uniós szankciók hatásosságával kapcsolatos viták és spekulációk miatt került be a sajtóba az utóbbi hetekben.\n\nAz európai energiahiányról szóló riogatások közepette kevesebb figyelmet kapott egy másik, a potenciális következményeket illetően hasonlóan súlyos fegyver alkalmazása: az Egyesült Államok, az Európai Unió és tíz további gazdaság – köztük a fontos elektronikai exportőr Tajvan, Dél-Korea és Japán –\n\nszéles körű kereskedelmi és technológiai korlátozásokat vezetett be Oroszországgal szemben.\n\nAz exportkorlátozások a hidegháború alatt a nyugati és keleti blokk közti „érzékeny” kereskedelem legfontosabb gátjai voltak: a Nyugat elsősorban ezeken az intézkedéseken keresztül igyekezett akadályozni, hogy a keleti blokk fejlett nyugati technológiákhoz jusson, és azokat katonai célra használja fel. A hidegháború vége óta azonban az egykori keleti blokk, így Oroszország is részese lett a fontosabb exportkorlátozási megállapodásoknak, amelyek 1990 óta döntően a tömegpusztító fegyverek terjedésének megakadályozását célozták.\n\nAz Oroszországgal szemben az ukrajnai invázió nyomán hozott exportkorlátozások az 1990 előtti időket idézik: technológiák, áruk, szoftverek és szolgáltatások rendkívül tág körére vonatkoznak, és az orosz hadsereg, valamint az orosz ipar elsorvasztását célozzák.\n\nAz Egyesült Államok az utóbbi években már Kínával szemben is belengetett és korlátozottan ugyan, de elkezdett alkalmazni hasonló módszereket. Az orosz szankciók esetében pedig az amerikai kormánytagok nyíltan elismerik, hogy a Moszkvával szemben hozott intézkedések kiindulópontot jelenthetnének egy jövőbeli, Kínát célzó nyugati exportkorlátozási együttműködéshez is. Kérdés persze, hogy ehhez Európának mennyi kedve van – az aktuális jelek szerint ugyanis nem sok.\n\nMáshogy hatnak, mint a szankciók\n\nA gazdasági és pénzügyi szankciók célja, hogy gazdasági kárt okozzanak a célországnak, és ezáltal csökkentsék a háborúzó rezsim anyagi mozgásterét, valamint belső támogatottságát és stabilitását. Így például az orosz jegybankra és a pénzügyi világra kivetett pénzügyi korlátozások – vagyonzár, tranzakciós tilalom, a pénzügyi kommunikációs rendszerekből való kizárás – azt a célt szolgálják, hogy az orosz állam és az orosz vállalatok nehezebben tudják finanszírozni tevékenységüket, elveszítsék külső piacaikat és befektetőiket, és az így előidézett gazdasági kár jobb belátásra bírja Vlagyimir Putyin elnököt.\n\nEzzel szemben az exportkorlátozások hagyományosan a célország katonai képességeinek korlátozását és a tömegpusztító fegyverek – atomfegyverek, biológiai fegyverek, bizonyos rakétarendszerek – terjedésének megakadályozását szolgálták.\n\nA jelenleg érvényben lévő négy nemzetközi exportkorlátozási megállapodás is ezzel a céllal jött létre, és a konkrét fegyverek kereskedelmének tiltása mellett az úgynevezett kettős felhasználású technológiák kereskedelmének szabályozására összpontosít. Ezek olyan áruk, szolgáltatások, technológiák vagy szoftverek, amelyeket polgári – tudományos, műszaki, orvosi, fogyasztói termékekben – és katonai célokra is fel lehet és fel szokás használni. Az exportkorlátozás alatt álló termékek kereskedelme jellemzően engedélyköteles, azaz az exportőrnek igazolnia kell a küldő ország hatóságainál, hogy a célország és a vevő megbízható, a termék biztonságos, és nem fog tömegpusztító fegyverben kikötni.\n\nAz ukrajnai invázió után hozott intézkedések ugyanakkor messze túlmutatnak a hatályos exportkorlátozási rendszereken.\n\nSzemben a tömegpusztító fegyverek terjedésének megakadályozásával, a mostani lépések az orosz hadsereg képességeinek tágabb elsorvasztását célozzák, és erősen korlátozzák Moszkva hozzáférését olyan termékekhez, alapanyagokhoz és alkatrészekhez, amelyek elengedhetetlenek ukrajnai stratégiai céljai eléréséhez, írta Maria Sagina, az IISS biztonságpolitikai agytröszt elemzője. Másrészt az Oroszországra kivetett korlátozások számos mezei fogyasztói termékre, és alapvető ipari alkatrészekre is kiterjednek, ezáltal pedig kulcsfontosságú alkatrészektől és alapanyagoktól zárják el az egész orosz ipart, írta Emily Weinstein, a Georgetown Egyetem kutatója.\n\nEmberek másznak fel Kijev főterén egy megrongálódott orosz harci járműre, amit szabadtéri katonai múzeummá alakítottak az augusztus 24-i ukrán függetlenség napja előtt, 2022. augusztus 21-én – Fotó: Dimitar Dilkoff / AFP\n\nAz orosz és belarusz vállalatokra és szektorokra – elsősorban a hadiiparra, a repülőgép- és hajógyártásra, valamint az energiatermeléshez és nyersanyag-kitermeléshez köthető szereplőkre – kivetett új intézkedések fő szabály szerint tiltják számos, eddig kevésbé szigorúan ellenőrzött termék exportját. Ilyenek például a számítógépek, mikrocsipek, telekommunikációs és navigációs eszközök, szenzorok, lézerek és sok más elektronikai termék és alkatrész.\n\nEmellett korlátozásokat vetettek ki az amerikai technológiát használó, harmadik országokban gyártott termékekre is. E lépés lényege, hogy\n\naz Egyesült Államok engedélyhez köti az amerikai szellemi tulajdont vagy alkatrészeket tartalmazó termékek Oroszországnak való átadását, és szankciókat helyezett kilátásba azon cégek számára, amelyek megszegik a tiltást.\n\nMiután a legtöbb technológiai cég nem szeretné, ha kitiltanák Amerikából vagy eltiltanák az amerikai partnerekkel való üzleteléstől, a fenyegetésnek komoly ereje van. Ezt a módszert eddig egyetlen esetben alkalmazta az Egyesült Államok, a Huawei nevű kínai telekommunikációs- és hálózatieszköz-gyártó ellen.\n\nEzek az intézkedések inkább hosszú távon fognak fájni, de egyes területeken már most is kézzelfogható az eredményük, például az orosz autógyártás 97 százalékkal csökkent tavasszal, illetve a mikrocsipek és elektronikai termékek importja is összeomlott a háború kezdete óta. Utóbbi hatás pedig nemcsak az Oroszországot szankcionáló államokra vonatkozik, hanem a világ maradék részére is, azaz a jelek szerint a harmadik országbeli vállalatok is erősen megvágták oroszországi eladásaikat.\n\nHomályos határvonalak\n\nAz Oroszországgal való kivételezés mögött az első, prózai indok, hogy a négy említett egyezményből háromnak Oroszország is tagja, és miután az exportkorlátozási szabályok alakítása konszenzust kíván a részes államoktól, nem lett volna értelme a meglévő rendszer keretein belül megpróbálni korlátozni az oroszok hozzáférését a nyugati technológiához. Másrészt az atomfegyverek és biológiai fegyverek terjedésének korlátozása – az ukrajnai háborútól függetlenül – minden résztvevőnek érdeke, ezért eleve nem lenne értelme felrúgni ezeket a fórumokat.\n\nEgy másik indok, hogy a katonai és polgári felhasználás közötti határ a számítástechnika fejlődésével egyre halványabb.\n\nAz egyik legközelebbi példa, hogy az Ukrajnára kilőtt orosz rakéták maradványai tele voltak amerikai mikrocsipekkel. Ezeket eredetileg természetesen nem az orosz hadsereg számára adták el, hiszen erre soha nem kapnának exportengedélyt. Vélhetően arról van szó, hogy az oroszok polgári termékekben importált csipeket használtak a katonai eszközökben, vagy harmadik országon keresztül szereztek csempészett amerikai csipeket. Gina Raimondo amerikai kereskedelmi miniszter szerint egyes orosz harckocsikban például hűtőszekrényekből és mosogatógépekből kiszerelt csipeket is találtak (ezek természetesen a nagyobb számítási igényű precíziós fegyverekbe nem elegendők). Az amerikai hatóságok jelenleg is nyomoznak, hogy kiderítsék, mégis hogyan kerültek az amerikai termékek az orosz fegyverekbe.\n\nUkrán katonák nézik az ukrán hadsereg által megsemmisített, orosz katonai Ka-52 Alligator helikopter darabjait a Kijev melletti Hosztomel repülőtéren, 2022. július 8-án. Néhány hónappal korábban egy ilyen típusú helikopter átvizsgálásakor találtak 22 darab amerikai csipet – Fotó: Maxym Marusenko / NurPhoto / AFP\n\nEgy kapcsolódó érv, hogy főleg az autoriter rendszerekben a katonai és polgári felhasználók közötti határ is elmosódik: Oroszországban, Kínában és más diktatúrákban számos, névleg polgári tevékenységet végző vállalat és intézet is ezer formális és informális szálon kapcsolódik a rezsimhez és a hadsereghez, így nehezebb megítélni, hogy egyes exportált termékeket pontosan ki és mire fog használni. Ezért volt például engedélyköteles és/vagy tilos a hidegháború alatt a fejlett nyugati kommunikációs és számítástechnikai technológiák, illetve az azokat tartalmazó termékek keleti blokkba exportálása – a mostani korlátozások pedig egyesek szerint e tekintetben a hidegháborús időszak visszatértét jelzik.\n\nEgy további indok, amelyet az Egyesült Államok – de más hangsúllyal a nyugati függőségének csökkentésére évek óta törekvő Oroszország és Kína is – már jóval az orosz invázió előtt hangoztatott, hogy a technológiakereskedelem nemzetbiztonsági vetületei túlmutatnak a tömegpusztító fegyverek terjedésének megakadályozásán. Ez az álláspont főként Kína technológiai fejlődésével párhuzamosan szilárdult meg Washingtonban, és kezdte el magát lassan Brüsszelbe is bevenni.\n\nAz Egyesült Államok szerint az ázsiai ország tisztességtelen és nemzetközi jogot sértő eszközökkel, például államilag támogatott ipari kémkedéssel, a nyugati vállalatokat a kínai piacra való belépés fejében a technológiájuk átadására kényszerítő törvényekkel, a hazai szereplőknek nyújtott bőkezű pénzbeli és szabályozási támogatással, valamint stratégiai külföldi befektetéssel próbál domináns szereplővé válni számos kulcsfontosságú technológiai területen és ipari ellátási láncban.\n\n(Peking szerint természetesen csak a versenyképességüket rohamosan elvesztő nyugati cégek és kormányok alaptalan rágalmairól van szó, és a világ számos országában alkalmaznak a kínaihoz hasonló iparfejlesztési praktikákat.) Ez az amerikai kormány szerint veszélyezteti a hazai ipart és foglalkoztatást, és súlyos sebezhetőséget jelent a kínai beszállítóknak való kiszolgáltatottságon keresztül.\n\nKínára hangolnak\n\nOroszország esetében ez a félelem nem érvényes: Vlagyimir Putyin rezsimje nem számít az újraiparosítás és technológiai fejlődés éllovasának, és az ukrajnai hadszíntéren összeszedett maradványok alapján katonai technológiái is elég elmaradottak. A Moszkvára kivetett exportkorlátozások célja inkább az orosz ipari termelés és ezáltal a háborús utánpótlás gyártásának ellehetetlenítése, ami\n\naz importadatok és a háborús helyzet alapján – a magyar kormány állításaival ellentétben – működni látszik.\n\nAz exportkorlátozások messze nem megkerülhetetlenek: a csempészet és a polgári termékek lebontása nem szűnt meg, ráadásul a szankciók a fogyasztói cikkekre nem terjednek ki, a hivatalos indok szerint azért, hogy ne az orosz lakosság legyen a korlátozások kárvallottja. Ugyanakkor a korlátozások negatív hatása vélhetően idővel fokozódik majd.\n\nA brit királyi védelmi agytröszt augusztusi jelentése szerint a legfejlettebb orosz fegyverrendszerek 80-fajta olyan alkatrészt használnak, amelyek időközben exporttilalom alá kerültek. Az ipari és számítástechnikai tevékenységek alapját jelentő csipgyártás terén például Oroszország súlyos importszükségletekkel bír, amit a jól képzett oroszok kivándorlása és a kutatás-fejlesztési források hiánya is súlyosbít. Egyedül abban bízhatnak e téren, hogy Kína hamarosan képes lesz amerikai és más, amerikai szövetségesektől származó technológia nélkül fejlett csipeket gyártani, de ez ma még nem jött el.\n\nVlagyimir Putyin látogatása a permi informatikai ER-Telecom Holding vállalatnál, 2017 szeptemberében – Fotó: Kremlin.ru\n\nA távlati cél viszont messzebb mutat az orosz ipar és az orosz hadi képességek elsorvasztásánál. „Úgy gondolom, egy jogi szabályozásra van szükség, amelyről szövetségeseinkkel is egyeztetéseket folytatunk. Ez nemcsak Oroszországra vonatkozna, hanem Kínára is. A Kína jelentette fenyegetés, a polgári és katonai felhasználók közti határ elmosása és a technológia emberijog-sértésekre való felhasználása, erejük növelése és szomszédjaik fenyegetése hasonlóan fontos egy új nemzetközi jogi szabályozás szempontjából”, amelynek kialakításához „jó kiindulópontot jelentenek” az Oroszországra kivetett korlátozások, nyilatkozta júliusban Alan Estevez. Az amerikai kereskedelmi minisztérium ipari és biztonsági osztályának vezetője e minőségében az amerikai exportkorlátozások kidolgozásáért és betartatásáért is felel.\n\nAzt, hogy az amerikai hatóságok ambíciói messzire mutatnak, jelzi, hogy az utóbbi hetekben két nagy csiptervező, az AMD és az Nvidia is arról számolt be, hogy korlátozás alá került a mesterséges intelligencia és gépi tanulás néven emlegetett algoritmusok futtatására optimalizált csipjeik kínai és oroszországi exportja. Ezek a csipek fontos szerepet játszanak a szövegbányászat, a hang- és arcfelismerő technológiák fejlesztése terén, de mint sok más polgári technológia, a hírszerzési és katonai megfigyelésben és adatgyűjtésben, adatfeldolgozásban is használatosak. A Reuters gyűjtése szerint a legnagyobb kínai egyetemek, valamint állami, tartományi és katonai kutatóintézetek a csipek fontos megrendelőinek számítanak, és rövid távon nem tudják hazai alternatívával kiváltani ezeket.\n\nEstevez szerint arról van szó, hogy „biztosítanunk kell, hogy az Egyesült Államok megtartja a technológiai előnyt”, és „Kína nem építhet ki olyan képességeket, amelyeket ellenünk vagy szomszédjai ellen felhasználhat bármilyen konfliktusban”. Az exportkorlátozások és technológiai szankciók mellett ezt manapság számos más eszközzel is próbálja biztosítani az amerikai kormány. Joe Biden elnök például szeptember közepén egy rendelettel felhatalmazta a bejövő külföldi befektetések átvilágításáért felelős kormányszervet (CFIUS), hogy megakadályozza, hogy „külföldi hatalmak” amerikai befektetéseikkel és cégfelvásárlásaikkal hozzájussanak egyes kulcsfontosságú technológiákhoz, például a kvantum-számítástechnika, a biotechnológia, a mikroelektronika és a mesterséges intelligencia területén.\n\nDilemma\n\nAz már más kérdés, hogy Kínával szemben mennyire lesz sikeres az Egyesült Államok. Mint Maria Sagina írta, az exportkorlátozások régi dilemmája\n\na biztonságpolitikai és gazdasági érdekek egyensúlyozása;\n\na korlátozásokban részt vevő államok közti esetleges érdekellentétek kezelése;\n\na korlátozások mértékének helyes kialakítása, hogy se túl szűk, se túl tág ne legyen a korlátozott áruk köre; valamint\n\naz intézkedések hatékony betartatása.\n\nAz Ukrajna elleni orosz agresszió során az első három kérdéssel kevés probléma volt, miután az orosz invázió a legtöbb részt vevő állam alapvető biztonsági érdekeit sértette, és emiatt a háború megbüntetéséért és az orosz hadi képességek korlátozásáért az európai politikai vezetők is hajlandók voltak jókora gazdasági és népszerűségbeli árat fizetni. Kína ugyanakkor pár évtizede nem rohant le nyíltan más országot, miközben az orosznál jóval nagyobb fogyasztói potenciált jelent az európai vállalatok számára. Így a Kína elszigetelésére tett kísérleteket még azok az európai vezetők sem támogatják, akik egyébként nem számítanak Peking hangos barátjának.\n\nEgy másik, gyakori ellenérv a Kínával szembeni exportkorlátozásokkal szemben, hogy azok hosszabb távon visszaüthetnek. Ha az Egyesült Államok elzárja Kínát az amerikai technológiáktól, akkor Peking egyre több területen fog jelentős energiát és pénzt fektetni az önellátásra – ebben pedig Kína eddig jóval sikeresebbnek tűnik, mint Oroszország. Ezzel egyrészt a nyugati cégek elvesztik keleti bevételeiket, ami rontja versenyképességüket, és visszafogja a nyugati világ kereskedelemből és befektetésekből befolyó jövedelmét. Másrészt a szankciózás Kínát is ellenlépésekre sarkallhatja – Peking az utóbbi időben szintén nagyobb elánnal kezdett szankciózásba, és papíron az amerikainál szigorúbb exportkorlátozási szabályozással bír –, márpedig az ázsiai ország ma számos fontos ipari termelési láncban megkerülhetetlen.\n\nVégül az is felmerül, hogy a globális ellátási láncok jelentette egymásrautaltság megakadályozhatja az amerikai–kínai feszültségek további elmérgesedését,",
    "Kína trükközik az orosz gázzal, és Európába szállítja": "Miközben az Európai Unió szabadulni próbál orosz gázfüggőségétől, részben egyre inkább függ a kínai szállításoktól. Azok egy része viszont Oroszországból származik.\n\nEgyre jobban integrálódik a cseppfolyósított földgáz, rövidített nevén az LNG globális piaca. A regionális keresletváltozás kiegyensúlyozza az egyébként szűkös piacokat.\n\n„A szállítás átirányítása minden érintett fél érdekeit szolgálja” – idézte a Deutsche Welle Nicholas Kumlebent, a Greenmantle energiakutatási igazgatóját.\n\nA tél előtt Európa gáztározói már csaknem nyolcvan százalékban megteltek, részben a kínai LNG-export jóvoltából – jelentette a Nikkei. Oroszország – mint ismeretes – drasztikusan csökkentette az Európába irányuló gázszállításokat ukrajnai inváziója óta.\n\nUgyanakkor a kínai LNG-cégek a növekvő keresletre reagálva növelték a tengerentúli piacokra irányuló szállítást.\n\nidén eddig négymillió tonna LNG-t értékesítettek a nemzetközi piacokon. Ez az év első felében az európai gázfogyasztás csaknem hét százalékát tette ki.\n\nKína legnagyobb olajfinomítója, a Sinopec Group a felesleges cseppfolyósított földgázt, 3,15 millió tonnát szintén a nemzetközi piacra irányította.\n\n„Amikor Európa LNG-t vásárol Kínától, annak egy része orosz lehet” – állítja Anna Mikulska, a Rice Egyetem energetikai szakértője, aki szerint a szállítmány eredetét nem szabályozzák. Az unió egyébként nem szankcionálta az orosz gáz importját.\n\nKína egyre több orosz gázt vásárol\n\nOroszország Kínába irányuló vezetékesgáz-eladása az év első felében csaknem 65 százalékkal nagyobb volt, mint egy évvel korábban. Az ukrajnai orosz invázió óta Kína beszerzése 35 milliárd dollárra ugrott a korábbi húszmilliárdról.\n\nAz orosz Gazprom és a Kínai Nemzeti Kőolajipari Vállalat 2014-ben négyszázmilliárd dolláros, harminc évre szóló megállapodást írt alá a Power of Siberia vezeték megépítéséről. Ennek háromezer kilométeres szakasza Oroszországon, ötezer kilométeres része pedig Kínán fut végig. A csővezetéket 2019 végén nyitották meg, és a tervek szerint évente akár 38 milliárd köbméter gázt szállíthat Kínába, miután 2025-től elkezd teljes kapacitással üzemelni.\n\nMoszkva energetikai tervei szerint növelni szándékozza a Kínába irányuló exportot, miután az unió csökkenti függőségét Oroszországtól.\n\nAz orosz gáz ára elemzők szerint Kína számára előnyösebb.\n\nA kínaiak megtörnék a Gazprom exportmonopóliumát az orosz LNG viszonteladásával – állítja egy uniós diplomata és Kelet-Ázsia-szakértő. „A Kremlnek nagyon elkeseredettnek vagy politikailag nagyon meggyengültnek kellene lennie ahhoz, hogy ezt engedélyezze” – mondta Albrecht Rothacher.\n\nKína nem fedezi az európai szükségleteket\n\nSzakértők arra emlékeztetnek: Európa nem számíthat arra, hogy a kínai beszállítók fedezik a szükségleteket. A kínai források ugyanis az oroszhoz képest korlátozottak, ráadásul a kínai gazdaság fellendülésével otthon is szükség lesz többletenergiára.\n\nKína egyelőre nem szerepel az EU radarján a potenciális LNG-exportőrök körében\n\n– szögezte le Rothacher.\n\nA Jamal vezetéken ugyan szállítmány indulhat Európa felé, de ez elenyésző ahhoz képest, amit az EU-nak Norvégiából, Algériából, Katarból, az Emírségekből, Türkmenisztánból, Azerbajdzsánból, Ománból, Izraelből, talán Iránból és nem utolsósorban az USA-ból kell importálnia, hogy pótolja a még mindig kiszámíthatatlan orosz hiányt.\n\nAz alternatív ellátást mindenesetre az EU ezen a télen még nem fogja megoldani. Ugyanakkor Oroszország sem lesz képes évről évre megismételni a viszonylag kis mennyiségű gáz értékesítéséből származó magas nyereséget, mert az európai vásárlók fokozatosan hátat fordítanak neki. Ez remélhetőleg az árak mérséklődését vonja maga után.\n\n(Borítókép: A Jamal gázvezeték 2012. október 23-án Bovanenkovszkoje közelében. Fotó: Alexander Zemlianichenko Jr. / Bloomberg / Getty Images)",
    "„Egy amerikai tábornok azt mondta nekem, hogy Kína meg fogja támadni Tajvant”": "Tim Marshall, A földrajz fogságában szerzője a Neokohnnak elmondta mit gondol, megakadályozza-e Izrael, hogy Iránnak atombombája legyen, és hogy szerinte a világ melyik részére érdemes most odafigyelni. Hajdú Tímea interjúja.\n\nTim Marshall, brit újságíró, a Sky News korábbi tudósítója, több nemzetközi bestseller szerzője. Elmondása szerint már gyerekkora óta izgatta a külpolitika és felnőttként a terepen dolgozva gyorsan tudatosult benne a földrajz fontossága. „Korán rájöttem, hogy mennyire fontos a földrajz megértése az adott konfliktus megértéséhez, és hogy ha nem értjük a terepet, hogy melyik autópálya melyik városhoz vezet, hogy melyik a megfelelő terület a harcokhoz, akkor nem igazán értjük, hogy mi történik az orrunk előtt” – mondta lapunknak.\n\nA Londonban élő újságíróval a Park Könyvkiadó szervezésében Zoom-on beszélgetett a Neokohn. Magyarul a Park gondozásában megjelent kötetei: A földrajz fogságában, A földrajz hatalma, Falak.\n\nTim Marshall: A földrajz fogságában és A földrajz hatalma „A földrajz kulcsfontosságú: behatárolja, mit tehet és mit nem az emberiség” – írja Marshall. A brit szerző több évtizedes tudósító karriert tudhat maga mögött, bejárta a világot és a terepen első kézből tapasztalta meg a földrajz ismeretének fontosságát. Könyvei egyfajta útmutatók a világpolitikához. A földrajz fogságában átveszi a nagy régiókat, Oroszországot, Kínát, Amerikát stb. nagy vonalakban bemutatja ezen országok törekvéseit és történelmét. Körbejárja, hogy miként befolyásolja egy ország külpolitikáját elhelyezkedése a térképen, földrajza és erőforrásai. Izgalmas betekintést kap az olvasó miért olyan fontos Ukrajna Oroszországnak, miként befolyásolja a Himalája India és Kína kapcsolatát, és miért nem érdemes Irán ellen háborút indítani. A földrajz hatalmában olyan területekre kerül sor, amik az előző könyvből kimaradtak: Ausztrália, Szaúd-Arábia, Spanyolország. Ebből a kötetből kiderül honnan indulhat a legújabb migrációs hullám Európába, Ausztrália miért fél Kínától, és miért olyan fontos a világűr a nagyhatalmak játszmájában.\n\n***\n\nA földrajz fogságában című könyvében Oroszország volt az első ország, amelyet elemzett. Ön az írásai alapján talán nem lepődött meg annyira a februári inváziókor, vagy igen?\n\n2022-ben úgy gondoltam 50-50 százalékos esélye van, hogy az oroszok bevonulnak Ukrajnába. Az egyetlen dolog, amiről azt hittem, hogy visszatartja az oroszokat, az az Északi Áramlat 2 gázvezeték volt. Mikor januárba értünk, akkor már azt írtam, hogy igen, szerintem meg fog történni az invázió.\n\nMár 2014-ben megírtam, hogy szerintem valamikor meg fog ez történni, mert 2014 csak az első kör volt, 2022 már a második forduló. Attól függően, hogy ez hogyan végződik, lehet, hogy lesz harmadik forduló is.\n\nHa a térképet nézzük, mit gondol mit fognak elfogadni az oroszok jó eredményként?\n\nFebruár 24-én egész Ukrajnát elfogadták volna.\n\nMost talán elfogadják a február 24-i kiindulási helyzetet, ami alatt a Krímet és a Donbász általuk uralt részét értem.\n\nÉs lehetséges, hogy ez a részleges mozgósítás és ez a népszavazás, amit tartanak szerepet fog kapni mindebben. Lehet ez lesz egy megállapodás körvonala, ami talán már jövőre megtörténik. Azt mondják majd, hogy Moszkva szerint jogszerűen tartották meg ezeket a népszavazásokat, ez a terület most már Oroszországhoz tartozik. Tehát úgy tehetnek, mintha a küldetés teljesítve lenne. Ezt talán elfogadnák, mert olyan rosszul állnak.\n\nNéhány szakértő azt állítja, hogy az oroszok „nem állnak meg Ukrajnánál”, pár kelet-európai országban ettől valóban félnek. Önnek mi a véleménye erről, fognak még próbálkozni az oroszok?\n\nHa a tűzszüneti megállapodás, amikor eljön, nem ad garanciát Ukrajnának, hogy megfelelően megvédjük őket, akkor újra meg fog történni.\n\nEz nem jelenti azt, még ha újra megtörténik is, hogy eljönnek nyugatra, Magyarországig és Lengyelországig. Ennek két oka van. A legfontosabb a NATO.\n\nA másik pedig, ami különösen önöket érinti az a Kárpátok. Lengyelországba sokkal könnyebb bemenni, mint Magyarországra. Tehát a Kárpátok egy kicsit elfedezi önöket.\n\nDe azt hiszem, hogy a Kreml szívesen irányítaná Lengyelországot. De úgy gondolom nem látja annyira szükségét annak, hogy Magyarországot ellenőrizze, mert Magyarország, hogy is fogalmazzak finoman… A magyar vezetés igyekszik nem túlságosan ellenséges lenni Moszkvával szemben.\n\nMit gondol az amerikai szerepvállalásról? A földrajz fogságában azt írja Amerika alapvetően „Európa problémájának” tartja Oroszországot. Viszont ebben a konfliktusban mélyen benne van, mit gondol mi ennek az oka?\n\nEnnek számos oka van. Részben a demokráciák barátsága, a közös kultúra. De ez egyben reálpolitika. Tegye fel magának a kérdést, hogy miért csatlakozott Amerika az I. világháborúhoz, és miért csatlakozott a II. világháborúhoz, és miért vívta a hidegháborút? Igen, a demokráciák barátsága és a kulturális kapcsolatok miatt.\n\nDe azért is, mert Amerika nem fogja megengedni, hogy egyetlen hatalmas, domináns erő legyen az európai kontinensen, legyen az a németek, az oroszok vagy bárki más.\n\nÉs ezért ha látják, hogy valaki felemelkedik, megpróbálják visszaszorítani, mert tudják, hogy ha egy erő uralná és irányítaná Európát, az kihívást jelentene számukra.\n\nMi a véleménye a kibontakozó energiaválságról, gondolja, hogy Európa túlélhet az orosz energia nélkül?\n\nEgyszer majd, de még nem most.\n\nMindez sokkal nagyobb dolgokhoz kötődik, beleértve a hidegháború végét és a 2000-es éveket, mikor a nagyon naiv európai, főleg értelmiségi politikai osztály úgy gondolta, hogy mindennek vége. Azt hitték, hogy a háború a 20. századé ami nem történhet meg itt a 21. században, ami annyira naiv volt. És így nem látták, hogy mi jön rájuk. Az energiapolitikájuk követte Németországot, amely a legjobb példa erre.\n\nEz a szörnyű és tragikus ébresztő kellett ahhoz, hogy Németország rájöjjön, mennyire bebörtönözte magát.\n\nA földgáz tárolók már majdnem tele vannak, a németeknél is. Most majd próbálják beindítani a megújuló energiát, de ez egy lassú folyamat. A németek LNG-terminálokat építenek a Balti-tengeren, hogy LNG-t hozzanak be. Szóval kemény tél lesz.\n\nA háború miatt most mindenki azt találgatja, hogy hol lesz a következő háború. Sok szó esik Tajvanról. A könyvében azt írta, hogy nem hiszi, hogy Kína meg akarná támadni Tajvant. Most is így gondolja?\n\nIgen, még mindig így gondolom. Azt hiszem, hogy ez a háború még kevésbé tette valószínűvé a kínai támadást. Persze csak találgatok, de szerintem ez túl nagy kockázat lenne Kínának.\n\nSzeretnék megtenni? Persze, hogy szeretnék. Újra irányítást akarnak szerezni Tajvan felett. Ha biztosak lennének benne, hogy győznek, akkor harcolnának érte, de nem biztos, hogy győznek.\n\nBiden nemrég negyedszerre utalt arra, hogy Amerika harcolni fog. Valójában nem azt mondja, hogy harcolni fog, hanem azt, hogy támogatni fogják Tajvant. Még mindig van benne egy kis stratégiai kétértelműség, de ezen a héten negyedszer mondta ki. Szerintem ez valószínűleg elég ahhoz, hogy ebben az évtizedben ne próbálkozzanak vele.\n\nDe el kell mondanom önnek és az oldaluk olvasóinak, hogy beszéltem egy nagyon magas rangú amerikai tábornokkal, aki szerint meg fogják tenni a kínaiak.\n\nHa ez megtörténne, ön szerint Amerika valóban harcolna Kínával?\n\nElőször is tudni lehet majd, hogy Kína támadni fog-e, mert hónapokig tartó előkészületekre lesz szükség. Nem tudja azt csinálni, hogy egy nap felébred és támad. Ez idő alatt Amerika úgy fog pozicionálni, hogy választási lehetőséget adjon magának, hogy harcoljon vagy ne harcoljon.\n\nHa akkor nem harcol, elveszíti az egész Csendes-óceán nyugati részét. Nem a Tajvan elfoglalása utáni napon, hanem az azt követő években. Minden egyes amerikai szövetségest elveszthet, kezdve Japántól, egészen Ausztráliáig.\n\nDél-Korea, Szingapúr, Indonézia, Fülöp-szigetek. Mindannyian figyelni fognak, mindannyian tudják, hogyha Amerika nem harcol Tajvanért, értük sem fog, és Kína felé fognak hajolni, és Kína fogja uralni a Csendes-óceán nyugati részét. Tehát ez Amerika választása, ami nem könnyű választás, de ez nem csak Tajvanról szól, hanem Amerikáról is.\n\nNiall Ferguson: Ma a nagy birodalmak mind tagadják, hogy birodalmak A brit sztártörténész budapesti könyvbemutatóján beszélt arról mi a közös az európai vezetőkben és az afgán kormányban, mikor lesz a következő nagy háború, és miben hasonlít Csernobil és Wuhan. Beszámoló. Hajdú Tímea\n\nEgy másik forró pont a térképen Irán, amelyről ön is írt a legújabb könyvében. Jelenleg is zajlik ott egy tüntetéshullám, de vajon van-e bármi esély a rezsimváltásra?\n\nAz elmúlt 20 évben minden egyes alkalommal, amikor tüntetések voltak, az emberek azt mondták, hogy nézd, milyen gyenge az állam… Nem becsülöm alá a düh és a gyűlölet mélységét, amit az emberek hatalmas tömegei táplálnak a rendszer ellen. De még mindig úgy gondolom, hogy a hatalomnak van elég fegyvere, és készek használni őket. Ez egy nagyon-nagyon hosszú folyamat része, amely az egész évszázad során végbement, és ahogy minden egyes év elteltével a szorításuk egy icipicit lazul. Egyre többen vannak, akinek elege van ezekből az szenilis öregemberekből a szakállukkal és turbánjukkal. Ahogy öregszenek, és a lakosság fiatalodik, lassan, nagyon lassan lazul a szorításuk, de azt hiszem, hogy jelenleg még mindig van szorításuk, mert látjuk a tévében a Youtube-on, hogy a fiatalok leszedik a kendőjüket és felgyújtják, és látjuk a fiatalokat, akik támogatják őket, és látjuk a dühöt.\n\nDe nem látjuk az irániak millióit, akik valójában támogatják a rezsimet, és ők még mindig léteznek.\n\nMit gondol nukleáris fegyverek veszélyéről Iránban? Lát arra esélyt, hogy Izrael megpróbálja megakadályozni a megszerzésüket?\n\nKétségtelen, hogy Irán megpróbál atombombát szerezni. Valószínű, hogy az atomalku nem fog megköttetni.\n\nBár jelenleg Ukrajna és Tajvan kapja a figyelmet, ez a történet egész évben pezsgett. És a következő néhány évben valószínűleg visszatér a címlapjainkra. Még több rejtélyes robbanás lesz Iránban, és még több tudós fog „a busz alá esni.” Szóval szerintem igen, megpróbálják majd, és Izrael megpróbálja majd megállítani őket.\n\nKatonailag azonban továbbra is rendkívül nehéz Izraelnek kiiktatni a nukleáris létesítményeket. Túl hosszú az út.\n\nS a szaúdiak még nem állnak készen arra, hogy engedjék Izraelt átrepülni a légterükön. Szóval nézze, még nem vagyunk éles helyzetben, de néhány éven belül elérkezhetünk oda.\n\nHa ránéz a térképre mi az a terület, aminek ön szerint több figyelmet kellene kapnia, de jelenleg nem kap?\n\nA közép-ázsiai köztársaságok egy puskaporos hordó, különösen a Ferganai-medence. De hogy brutálisan őszinte legyek; a reálpolitika világában, még ha ez egy puskaporos hordó is és nagyon csúnya dolgok is történnének, ennek a hatása kisebb lenne, mint egy háborúnak, mondjuk Európa közepén, az Egyesült Államokban vagy a Dél-kínai-tengeren. A közép-ázsiai köztársaságok tehát nehéz időszakon mennek keresztül.\n\nOtt vannak még a folyamatban lévő tragédiák, mint például a Kongói Demokratikus Köztársaság és a jemeni polgárháború. Ezek is több figyelmet érdemelnek. De ismétlem, mivel a globális hatások kisebbek, kevesebb figyelmet kapnak.\n\nHa már a kevés figyelmet említi, itt Európában igen kevés figyelmet kapnak az európai kisebbségek. Ezt ön is írja a könyvében Spanyolországgal és Katalóniával kapcsolatosan. Pedig ezek komoly konfliktusok kitöréséhez is vezethetnek…\n\nEz olyasmi, amivel nem akarnak az emberek foglalkozni, mert ellentmondásos téma.\n\nAz EU kiáll a kisebbségi jogokért, de ha nagyon ki vannak hangsúlyozva a kisebbségi jogok, akkor Európa különböző kis részei kiszakadhatnának és megroppanthatnák az Európai Uniót.\n\nTehát egyfajta csapdába esnek, és ezt a problémát Katalóniában is látni, ahol egyszerre akarják támogatni a demokratikus jogokat, de ugyanakkor nem akarják, hogy az egyik nemzetállamuk szétessen.\n\nNagyon-nagyon szerencsések vagyunk Európában, a világ legtöbb részéhez képest aránylag jól kijövünk egymással. Csak nézzük meg a halálozási arányt a síita muszlimok között Pakisztánban, hogy mi történik velük. Vagy a kurdokkal Törökországban.\n\nSok problémánk van, hosszú út áll előttünk, de a világ legtöbb részéhez képest jól mennek itt a dolgok.\n\nEzt a cikket szerkesztőségünk az ünnep beállta előtt készítette és előre időzítve jelent meg az oldalon.",
    "A jüan megtámasztásával próbálják fékezni a tőkekiáramlást Kínában": "Kína 20 százalékos kockázati tartalékolási kötelezettséget ír elő a bankok devizatőzsdei határidős eladásaira – közölte a pekingi jegybank hétfőn.\n\nFotó: Getty Images\n\nA Bloomberg szerint ezzel az ázsiai nagyhatalom központi bankja a jüan gyengülésére játszó származtatott ügyleteket akarja megdrágítani, hogy támogatást nyújtson a helyi devizának, amely\n\nmár közel áll hozzá, hogy a 2008-as globális pénzügyi válság óta a legalacsonyabb szintre csússzon a dollárral szemben.\n\nAugusztus óta a központi bank a kötelező tartalékának növelése mellett a napi referencia-kamatlábakon keresztül is igyekszik megfékezni a jüan leértékelődését, és inkább tartalékolásra rábírni a kereskedelmi bankokat.\n\nAz árfolyamcsökkenést azonban az idézi elő, hogy míg az amerikai jegybank szerepét betöltő Fed a száguldó infláció miatt agresszíven emeli a dollár alapkamatát, Kínában a visszaeső gazdasági növekedésre tekintettel nemhogy emelnék, hanem egyenesen visszavágták a kamatokat.\n\nEmiatt azonban – akárcsak Japánból – a világ második legnagyobb gazdaságából is elkezdett kiáramlani a tőke, ennek lassítását most adminisztratív korlátozásokkal kísérlik meg.\n\n\n\n„A kínai jegybank a kockázati tartalékolási kötelezettség bevezetésével a jüan leértékelődésének ütemét kívánja lassítani, de ez valószínűleg nem fogja megfordítani a folyamatot” – mondta Peiqian Liu, a NatWest Markets közgazdásza.\n\nA kínai deviza gyengülése ugyanis a dollár robbanásszerű emelkedése miatt a többi meghatározó pénznemhez hasonlóan elkerülhetetlen\n\n– tette hozzá.\n\nA jüan egyébként kínai idő szerint késő délután a dollárhoz mérten újabb 0,4 százalékkal, év eleje óta pedig már összesen 11 százalékkal gyengült, a zöldhasú kurzusa ezzel már 7,1588-ra jüanra izmosodott. Ha pedig a devizakereszt 7,1854 fölé emelkedik, ez azt jelenti, hogy\n\na kínai deviza 2008 eleje óta nem látott mélypontra esik.\n\nA kínai határidős devizakereskedés kockázati tartalékolási követelményeinek oda- és visszaváltoztatásáról az utóbbi időben amúgy már külön elemzést lehetne írni. A központi bank 2015-ben nulláról 20 százalékra emelte a szintet, majd két évvel később csökkentette, 2018-ban pedig ismét emelte. Végül 2020-ban teljesen eltörölte, miután a jüan masszívan erősödött.\n\nA tartalékolás legújabb bevezetésével egyidejűleg a jegybank hétfőn 2020 óta először állította be a dollárhoz mért napi referencia-árfolyamot 7 fölé, amit a NatWest úgy értékel, hogy ezek szerint nem szándékoznak megvédeni semmilyen konkrét szintet. A jüan 2 százalékos eltéréssel mozoghat a referenciaszint körül, és hétfőn gyorsan a kereskedési sáv gyenge végére került.\n\nA központi banknak több eszköz áll rendelkezésére a jüan védelmére – mondta Jingyang Chen, az HSBC Holdings devizastratégája, ám annak dacára, hogy korábban a jegybank alelnöke rádörrentett a kereskedőkre, mondván, a központi bank nem fogja megengedni az „észszerű, kiegyensúlyozott és alapvetően stabil” árfolyam megváltoztatását, nem sok jele látszik a beavatkozásnak – tette hozzá.\n\nPedig ezzel egyidejűleg a kereskedőket arra is figyelmeztették, hogy ne játsszanak konkrét jüanszintekre.\n\nHa viszont a jüan további gyors esését látnánk, akkor lehet, hogy intenzívebb közvetlen beavatkozások vagy a devizatartalékok arányának újabb csökkentése következne\n\n– tette hozzá.\n\nA jüan gyengülése amúgy arra késztetheti a kínai monetáris politika irányítóit, hogy elhalasszák a további lazítást. A jegybank az augusztusi meglepetésszerű kamatcsökkentés után, ebben a hónapban a Fed ismételt szigorítására tekintettel már nem is határozott újabb enyhítésről.\n\nA Bloomberg Economics előzetes becslése szerint a Fed 2022 és 2023 hátralévő részében folytatja inflációellenes kurzusát, Pekingben pedig ebben az időszakban a tőke menekülése ellenére is fenntartják az alapvetően enyhe, növekedést támogató irányvonalat, és 2023 végére 2,45 százalékra csökkenhet az egyéves kamatláb.",
    "Kína vazallusává teszi a háború Oroszországot vagy a barátjává?": "“Mennyi dühöt halmoztak fel magukban ezek az európai urak! Évtizedeken át szívták a mi gázunkat, és nem gondoltak arra, hogy a mi munkaszerető népünknek mennyit kell dolgoznia érte! És itt van a napi szenzáció: Nizzában ismét hideg van! Hát, uraim, kénytelenek lesznek a héten legalább néhány alkalommal hideg foiegras-t enni. Bon appetite! Kína persze okosabbnak bizonyult maguknál”\n\n– írja Vlagyimir Szorokin Az opricsnyik egy napja című, a közeljövő Oroszországban játszódó regényében. A napokban önkéntes emigrációjából Budapestre látogató orosz író még Putyin elnökségének első éveiben írt könyvének díszletei egyre kevésbé tűnnek távolinak vagy viccesnek: egy, a cári rendszerhez visszatérő, egyszerre középkorias és orientálisan futurisztikus Oroszország, mely egy nagy Nyugati fallal választja el magát Európától, miközben Szibériát elzálogosították a beköltöző kínaiaknak. A gazdag otthonokat keleti divat szerint kínai szőnyegek és papirusztekercsek díszítik, az eget kínai Boeingek, az utakat kínai Mercedesek szelik, miközben az elégedetlen oroszok arról suttognak, hogy míg korábban a mocskos Amerika előtt hajbókoltak, most a Mennyei Birodalom előtt kell meghajlítani a gerincet.\n\nEz persze a politikai sci-fi világába tartozik, de a nyugati elemzők mostanában szívesen írnak arról, hogy az Ukrajna elleni háborúnak hosszú távon mégis ilyesmi lehet az egyik, Oroszországban sem kívánt iránya. Az érvelés szerint Oroszország, miközben egyre inkább leválik a nyugati termelési és értékesítési hálózatokról, ugyan fontos felvevő piacot, helyettesítő technológiát, hitelt és tartalékvalutát talál Kínában, de közben egyre kiszolgáltatottabb lesz Pekingnek.\n\nA kínai dominanciától való félelem régi toposz az orosz tudatban, bár közben a Nyugattal szembeni keleti orientálódás eszméje is legalább annyira népszerű, részben utóbbiról szól a Dugin által is képviselt eurázsianizmus ideológiája is. Az orosz külpolitikában 2006 környékén – éppen Szorokin könyvének megjelenése táján – kapott új lendületet a Kínához való közeledés, de igazán a Krím 2014-es elfoglalása, a nyugati szankciók első köre után gyorsult fel a folyamat. Február 24., az Ukrajna elleni támadás kezdetével aztán ebben is egészen új helyzet állt elő.\n\nA háború kezdete óta a kínai elnök Hszi Csin-Ping és Putyin a héten, a Sanghaji Együttműködési Fórum üzbegisztáni csúcstalálkozóján találkozott először személyesen. Az utolsó ilyen alkalom még két héttel az Ukrajna elleni invázió előtt volt, ahol Hszi arról biztosította Putyint, hogy barátságuk nem ismer korlátokat. Azóta, az orosz-ukrán háborúban Kína pozícióját leginkább „oroszpárti semlegesként” szokták leírni: Ukrajna területi integritását szavakban elismerik, de a háborúért Amerikát és a NATO-t tartják fő felelősnek, és a nyugati szankciókat kárhoztatják.\n\nSegítségünket nyújtjuk és teljes mértékben megértjük azokat a döntéseket, amelyeket Oroszország alapvető érdekei megvédéséért hozott\n\n– mondta szeptember elején Li Csan-Su, a harmadik legmagasabb rangban lévő pekingi vezető az orosz házigazdái előtt. Ezt képviseli Hszi Csin-Ping is: a kínai elnök szerint Kína és Oroszország közösen törekszik egy „igazságosabb és egyenlőbb nemzetközi rendszer” felé.\n\nAttól függetlenül, hogy az Oroszország elleni szankciós politika végül mennyire bizonyul majd hatékonynak, az hamar egyértelművé vált, hogy a szankciók globálissá tételével kapcsolatos nyugati remények nem fognak teljesülni. Bár még a kínai vállalatok is vigyáznak, hogy az orosz ügyleteik miatt ne váljanak maguk is másodlagos szankciók alanyává, India és Kína az orosz energiahordozók fő vevői lettek, és a szankciós rezsimhez Európán és Észak-Amerikán kívül csak a hozzájuk szorosan kapcsolódó szövetségeseik (Ausztrália, Új-Zéland, Japán, Dél-Korea, részben Szingapúr) csatlakoztak.\n\nBár ez így is nagyot üt az orosz gazdaságon, Oroszország összességében nem vált olyan elszigetelt „latorállammá”, mint Irán, Szíria, vagy korábban Irak volt. A szankciós politika így inkább a nemzetközi gazdasági kapcsolatok ázsiai irányát erősítette meg Oroszországban, az a forgatókönyv pedig, hogy egyszer Kína vazallusává süllyedhetnek, egyelőre nagyon távolinak tűnik.\n\nEllentmondásos, hogy a szankciók keltette űrt mennyire tölti be ténylegesen a háborúra a maga szempontjából megfontoltan, „stratégiai nyugalommal” reagáló Kína. Az már most látszik, hogy 2022 rekordév lesz a két nagyhatalom közötti kereskedelmi kapcsolatokban, és egyes szektorokban a kínai import is jelentősen megugrott. Például az autóiparban, ahol a szankciók bevezetése után egymás után hagyták el Oroszországot a nyugati autógyárak, az orosz gyártók pedig alkatrészhiány miatt a légzsákokat és az ABS-t. A háborús hiánygazdaságban még nagyobb keletje lett a kínai kocsiknak: júliusban az Oroszországban eladott új autók között már 81 százalék kínai gyártású volt. Igaz, az Oroszországban is gyártott Haval (egy kínai autómárkáról van szó) SUV-ok ára 50 százalékkal ment fel február óta.\n\nA chipeknél is kulcsfontosságú a kínai (részben tajvani beszállítókkal készülő) félvezetőkkel való pótlás az oroszok számára. A kínai chipek ugyan lassabbak és többet fogyasztanak, mint az Intel vagy az AMD, de azokból legalább van valamennyi – elég nincs, ezért kénytelen az orosz ipar olyan vészmegoldásokkal élni, mint a használt chipek hűtőszekrényekből való kiszerelése okosba.\n\nA Kína felé fordulásnak a pénzügyek területén is több jele van. Miután a VISA és a Mastercard márciusban otthagyta az orosz piacot, az új orosz MIR kártyarendszert a kínai UnionPay segítségével kezdték fejleszteni, és az orosz bankok SWIFT-ből való kizárása után is részben a kínai bankközi fizetési rendszer, a CIPS felé fordult Oroszország. A kétoldalú gázkereskedelemben euróról részben szintén jüanra állnak át, az orosz jegybank pedig azt tervezi, hogy 60 milliárd dollár értékben vásárol be a „baráti országok” valutáiból, hogy egy kicsit visszagyengítsék a túl erős rubel árfolyamát. Ez a gyakorlatban főleg kínai jüant jelentene. Az orosz nagyvállalatok a Gazprommal az élen már megkezdték a jüankötvények kibocsátását, és a kínai hitelek egyre fontosabbak az orosz gazdaság számára.\n\nEz egyszerre jelent Kínának egy kis löketet régi célja, a jüan nemzetközi szerepének növelése felé (a dollár uralta globális kereskedelem vége azért még elég messze van, a világkereskedelem 40 százaléka zajlik dollárelszámolásban, míg jüanban a 3-4 százaléka) miközben az orosz gazdaság számára ad némi menekülőútvonalat a nyugati szankciók elől. Közben azonban magában hordozza a Kínától való növekvő orosz függőséget is.\n\nAz aszimmetrikus helyzet tükröződik a két ország közötti külkereskedelemben is. Kína már évek óta Oroszország legnagyobb külkereskedelmi partnere, és a kereskedelmi volumen 2021-ben is több mint harmadával, 143 milliárd dollárra nőtt, idén év végére pedig várhatóan már 200 milliárd dollár közelében lesz. Sok tekintetben komplementer, egymást kiegészítő szerkezetű gazdaságokról van szó: Oroszországnak vannak energiahordozói és más nyersanyagai, Kína pedig a legnagyobb energiafogyasztó, míg ipara az elektronikától a telekommunikáción át a jármű- vagy textiliparig több területen tud késztermékeket biztosítani Oroszországnak.\n\nEnnek lehetnek kölcsönös előnyei, de önmagában is megágyaz egy centrum-periféria viszonynak, a háborúval és az Oroszország elleni szankciós rezsimmel pedig Kína sokkal jobb, Oroszország pedig rosszabb alkuhelyzetbe került. Ez tükröződik az energiakereskedelemben is. Oroszországnak ugyan jelenleg létfontosságú, hogy növelni tudta az ázsiai eladásokat, de ezzel nő a Kínától és Indiától való függősége is. Ha az európai olajembargó életbe lép, ez még inkább így lesz.\n\nMa már Kína az orosz energia legnagyobb vásárlója, a Kínában elégetett szén immár 40 százaléka jön Oroszországból, és jelentősen nőtt az orosz földgáz- és kőolajbehozatal is. Főleg emiatt nőtt a Kínába irányuló orosz export augusztusra 59 százalékkal az egy évvel korábbi szinthez képest, de ennek megvan az ára: a Brent nyersolajhoz képest az oroszok hordónként 30 dollár kedvezményt is adnak az ázsiai vevőknek. A kínaiak így most nagyjából ugyanannyiért tudnak nagyobb mennyiségű orosz olajat venni, mint a háború előtt, vagyis Oroszország itt nem nyert a világpiaci áremelkedésen. Az olajhoz képest a gázszállításait csak kisebb mértékben tudta átirányítani Oroszország, hiszen Kínába csak egyetlen szibériai földgázvezeték megy (terveznek egy újabbat, de annak a megépítése több év), és a csendes-óceáni orosz LNG-kapacitás is korlátozott, és azon is 50 százalékos diszkont van most a kínai vásárlóknak.\n\nOrosz szempontból tehát a kínai külkereskedelmi volumen úgy nő, hogy amögött dráguló import és kedvezményes export van. A két ország mérete miatt egyébként is nagy az aszimmetria: a kínai külkereskedelemből Oroszország részesedése tavaly 2,4 százalék volt, míg Oroszország kereskedelmének közel ötöde Kínával történik. Ez annyiban természetes, hogy a kínai gazdaság közel tízszer akkora, mint az orosz, és népességszámban (1,4 milliárd kínai vs 142 millió orosz) is egy nagyságrendi a különbség. A kétoldalú gazdasági kapcsolat ezzel együtt az oroszoknak sokkal inkább létfontosságú. Míg Oroszország számára Ázsia egyelőre egy kisebb hozamot kínáló menekülőpiac, Kína orosz segítséggel diverzifikál.\n\nEz hosszú távon egy elég egyenlőtlen játszma, amit az orosz katonai erő tart egyelőre még valamennyire egyensúlyban. Ebből az erőeltolódásból lehetne akár nyílt konfliktus is, például a Sanghaji Együttműködési Szervezet csúcstalálkozójának helyszínén, a posztszovjet Közép-Ázsiában, ahol Oroszország és Kína egymás közvetlen riválisai.\n\nEgyelőre azonban inkább egy sajátos munkamegosztás rajzolódik ki: Kína úgy erősíti a térségben a gazdasági befolyását, hogy azt biztonságpolitikai eszközökkel, katonai jelenléttel Oroszország végső soron segíti. Mint az év elején Kazahsztánban, amikor orosz katonák védték meg az utóbb nem éppen Putyin szájaíze szerint helyezkedő Tokajev elnök hatalmát. A kazahokat aztán nemrég Medvegyev orosz ex-elnök fenyegette meg egy később visszavont posztban, jelezve, hogy Ukrajna után ők lehetnek a következők.\n\nHszi most éppen onnan, a kínai Selyemút tervben is fontos szerepet játszó Kazahsztánból érkezett az SCO-csúcsra. A novemberi pártkongresszuson újraválasztásra készülő kínai elnöknek ez volt az első külföldi útja a világjárvány kezdete óta, ami azért úgy is jelzi az út szimbolikus fontosságát, hogy az SCO gyakorlati jelentősége meglehetősen csekély. A kínai kezdeményezésre született szervezetnek 2015 óta már India és Pakisztán is tagja, amivel papíron a világ legnagyobb regionális együttműködése, a csúcs pedig jó alkalom arra, hogy Oroszország és Kína a „globális Dél” nevében, a fejlődő országok képviseletét kisajátítva lépjen fel az amerikai világrend ellen.\n\nHenry Kissinger amerikai külügyminiszter alatt, a hetvenes években, az amerikai külpolitikai stratégia esszenciája az a diplomáciai háromszögelés volt, melynek a főszabálya szerint Kína és a Szovjetunió egymásra találását kell megakadályozni. Ez a szempont jelenleg nem érvényesül: az autokrata rezsimek ellen Washingtonban kezdeményezett nemzetközi együttműködés közelebb tolta egymáshoz Moszkvát és Pekinget. Ezen Ukrajna orosz megtámadása sem sokat változtatott.\n\nKína valószínűleg nem is nyerhetett volna túl sokat azzal, ha alkalmazkodik a Nyugat Putyin-ellenes koalíciójához, míg a mostani helyzettel sok mindent kapott: olcsóbb olajat, a csendes-óceáni térség helyett részben máshová fókuszáló Washingtont, és fontos tapasztalatokat, amiket egyszer akár Tajvan ellen is felhasználhat. Az Oroszországgal szembeni javuló alkupozíciójának később is ráér realizálni a hozamát, Kína, mint rendesen, most is hosszabb távon gondolkodik.\n\nVilág geopolitika Hszi Csin-ping Kína orosz-ukrán háború Oroszország vlagyimir putyin Olvasson tovább a kategóriában",
    "Hétvégi műholdkilövések: Kína-USA 2-1": "Kína két kísérleti műholdat küldött fel az űrbe vasárnap reggel, melyek tudományos kutatásokban segítik a kutatók munkáját. Ezzel párhuzamosan az Egyesült Államok helyi idő szerint szombaton egy újabb felderítő műholdját juttatta pályára – írja az MTI.\n\nA NROL-91 kémműholdat hordozó Delta 4 Heavy rakéta elindítása a kaliforniai Vandenberg Űrkutatási Bázisról. Fotó: Matt Hartman/AFP\n\nA kínai Kuajcsou-1A típusú hordozórakéta helyi idő szerint reggel 7 óra előtt startolt el a tajjüani műholdközpontból, s nem sokkal a kilövés után a Sijen-14 és a Sijen-15 műhold sikeresen ráállt a kijelölt röppályájára.\n\nA másik kínai műhold, a Sijen-14-et javarészt új technológiák kifejlesztésére irányuló tudományos kutatásokra használják majd, míg párja, a Sijen-15 által begyűjtött adatok a földfelszíni megfigyeléseket, várostervezéseket, valamint a katasztrófamegelőzést fogják szolgálni.\n\nA műholdközpontból vasárnap 18. alkalommal indítottak Kuajcsou-1A típusú hordozórakétát.\n\nAz amerikai NROL-91 típusú kémműhold az amerikai nemzeti felderítő hivatal (NRO) munkáját segíti. Az NRO olyan felderítő műholdak fejlesztéséért, felépítéséért, karbantartásáért és kilövéséért felelős kormányzati ágazat, amelyek, a begyűjtött adatokkal a legfőbb döntéshozó szervek munkáját segítik, elsősorban nemzetbiztonsági célokból.",
    "Szijjártó bízik benne, hogy majd Kína segíteni fog": "A nagy kínai beruházások biztosíthatják, hogy Magyarország, a recesszióba hajló európai környezetben egyfajta kivételként, továbbra is növekedési pályán tudja tartani a gazdaságát – mondta Szijjártó Péter helyi idő szerint szerda éjszaka New Yorkban, miután kínai kollégájával egyeztetett.\n\nA külgazdasági és külügyminiszter az ENSZ Közgyűlése alkalmával tárgyalt kínai kollégájával, Vang Jivel.\n\nSzijjártó elmondta, Magyarországra 2020 után idén is Kínából érkezik a legtöbb beruházás, a napokban indul meg az ország valaha volt legnagyobb, 3000 milliárd forint értékű beruházása, amelyet ugyancsak egy kínai vállalat, a CATL hajt végre Debrecenben.\n\nKapcsolódó Debreceni gigaprojekt: február óta szervezkednek nálunk a kínaiak Miközben a kormány titkolni próbálta a befektető kilétét, a CATL már a terepet készítette elő Magyarországon.\n\nA magyar politikus a kínai külügyminiszter biztosította afelől, hogy a kelet-ázsiai országban nagyra értékelik a versenyképes beruházási és stabil politikai-gazdasági környezetet,\n\nezért továbbra is ösztönözni fogják a kínai vállalatokat, hogy Magyarországra európai gazdasági hídfőállásként tekintsenek.\n\nSzijjártó Péter leszögezte: egyetértettek abban, hogy egyik félnek sem érdeke a rossz kapcsolat Kína és az Európai Unió között. – Lehet, hogy van olyan harmadik szereplő a világpolitikában vagy a világgazdaságban, akinek érdeke az, hogy rossz legyen a kapcsolat Kína és az Európai Unió között, de ez egészen biztosan sem az EU-nak, sem Kínának nem érdeke– fogalmazott talányosan a magyar külügyminiszter.\n\nMegerősítette, hogy Magyarország tartja magát az „egy Kína” elvhez.",
    "Kína és II. Erzsébet különleges kapcsolata": "Peking bejelentette, hogy magas rangú küldöttség fog részt venni II. Erzsébet királynő temetésén, akit Kína részben a gyarmatosítás szimbólumaként ismer, de ennek ellenére mindig is érdeklődéssel követte népszerűségét. Amikor hétfőn állam- és kormányfők, királyok és egyéb méltóságok összegyűlnek II. Erzsébet királynő temetésén Londonban, a kínai állam képviselői is jelen lesznek. „Kína komolyan fontolgatja egy magas […]",
    "Hszi Csin-ping: a kínai hadseregnek a valódi harccselekményekre való felkészülésre kell összpontosítania": "Az államfő – akit a Ria Novosztyi orosz hírügynökség idézett a kínai állami televízió tudósítására hivatkozva – erről szóló iránymutatást adott a nemzetvédelmi és katonai reformokkal foglalkozó egyik szeminárium résztvevőinek Pekingben. A rendezvényen a kínai kommunista párt politikai bizottságának tagjai is részt vettek.\n\nA kínai vezető egyben utasítást adott arra, hogy szigorúan tartsák magukat a 2015-ben meghirdetett katonai reformtervben kijelölt célokhoz. Az elképzelések szerint 2035-ig szóló korszerűsítés keretében már létrehozták az önálló stratégiai rakétaerőt, amely a szárazföldi csapatokkal, a légi- és haditengerészeti erőkkel, valamint a népi fegyveres rendőrséggel együtt alkotja Kína fegyveres erőit.\n\nPeking és Tajpej között azt követően újult ki a feszültség, hogy Nancy Pelosi, a washingtoni képviselőház elnöke augusztusban heves kínai tiltakozás ellenére látogatást tett az 1949 óta független kormányzattal rendelkező szigeten, amelyet Kína saját területének tekint.\n\nSzerdára virradóra a kínai hadsereg keleti régiójának katonai parancsnoksága közölte, hogy alakulataik magas harckészültségi szinten vannak, miután amerikai és kanadai hadihajók keltek át a Tajvani szoroson. Az illetékes katonai szóvivő szerint a katonák képesek megbirkózni minden fenyegetéssel, és készek megvédeni az ország szuverenitását és területi épségét.",
    "Peking: Elkerülhetetlen Kína és Tajvan egyesülése": "A szárazföldi Kína és Tajvan „elkerülhetetlen egyesítéséről” beszélt szerdán a pekingi kormányzat tajvani ügyekért felelős hivatalának szóvivője, írja a Reuters beszámolója alapján az MTI.\n\nPekingi sajtótájékoztatóján Mao Hsziao-kung leszögezte: Kína mindent megtesz saját területe védelmében, az országegyesítést pedig elkerülhetetlennek nevezte. Mindazonáltal hozzátette, Peking tiszteletben tartaná Tajvan „eltérő társadalmi berendezkedését”, beleértve a vallásszabadságot is.\n\nKína mindent megtesz annak érdekében, hogy békésen valósítsa meg az országegyesítést Tajvannal – jelentette ki.\n\nA szóvivő ugyanakkor arról beszélt, az ország ezt a Hongkongban is bevezetett „egy ország, két rendszer” elve alapján képzeli. Hongkong 1997-ben került vissza Kínához Nagy-Britanniától. Jóllehet Peking ígéretet tett arra, hogy kiterjedt autonómiát biztosít a városnak, a Kína által 2020-ban bevezetett hongkongi nemzetbiztonsági törvény érvénybe léptetése után a nemzetközi közvélemény aggodalmát fejezte ki Hongkong státusza és a hongkongi ellenzék helyzete kapcsán.\n\nKína a demokratikusan kormányzott Tajvant, aminek 1949 óta független kormánya van, saját területének tekinti, a tajvani kormány azonban elutasítja Kína szuverenitási követeléseit. A konfliktus augusztus elején éleződött ki, amikor Kína évtizedek óta nem látott léptékű hadgyakorlatokat tartott a Tajvant körülvevő vizeken és légtérben Nancy Pelosi amerikai házelnök tajvani látogatására adott válaszreakcióként, majd másfél héttel később egy újabb amerikai delegáció útja miatt ismét hasonló erődemonstrációba kezdett.\n\nTajvani katonák hadgyakorlaton 2022. szeptember 6-án – Fotó: Ceng Shou Yi / AFP\n\nA szóvivő szerdán azt mondta, hogy Tajvan megtarthatja „az anyaországtól eltérő társadalmi rendszerét”, amely biztosítja az életmódjuk tiszteletben tartását, beleértve a vallásszabadságot is, de ennek előfeltétele „a nemzeti szuverenitás, a biztonság és a fejlesztési érdekek biztosítása”.\n\nA javaslatot az összes fontosabb tajvani politikai párt elutasította, a közvélemény-kutatások szerint pedig szinte egyáltalán nem támogatja a lakosság sem.\n\nKína 2005-ben fogadta el Tajvannal kapcsolatban az úgynevezett elszakadás elleni törvényt, amely kimondja, hogy amennyiben Tajvan bármilyen lépést tenne a függetlenedés irányába, vagy a békés újraegyesítés lehetőségei végképp kimerülnek, Kínának minden szükséges intézkedést meg kell tennie az ország szuverenitásának és területi egységének védelmében. Ezért sokan tartanak Kína tajvani inváziójától, ebben a cikkben vettük sorra a lehetséges forgatókönyveket.\n\nJoe Biden amerikai elnök szeptember 19-én kijelentette: az amerikai erők megvédenék Tajvant egy kínai támadás esetén. Menczer Tamás, a Külgazdasági és Külügyminisztérium államtitkára augusztus elején a Facebookon közölte: Magyarország nem ismer el kettő, csupán egyetlen Kínát.",
    "Az ipari robotok fele Kínában van": "A Nemzetközi Robotikai Szövetség (International Federation of Robotics – IFR) nemrég tette közzé legfrissebb jelentését, és ebben az szerepel, hogy jelenleg Kínában van a világ ipari robotjainak mintegy fele, és a robottelepítések száma folyamatosan nő.\n\nAz IFR felhívja arra a figyelmet, hogy Kína már nyolc éve világelső az évente üzembe helyezett ipari robotok számát tekintve, ám a 2021-es év különösen kiemelkedő volt: a 243 ezer új rendszer telepítése mintegy 44 százalékos növekedés az előző évhez képest, és így érték el az ötven százalékot meghaladó arányt globálisan.\n\n\n\n[+]\n\nA jelentésből kiderül, hogy Kínában minden iparágra jellemző a fokozódó robotizáció, de az élen a villamosipari és elektronikai gyártás áll, ezen belül is kiemelkedő mértékben ugrott meg az elektromosjármű-gyártás robotizálása: e területen 2021-ben az előző évhez képest 89 százalékos növekedést produkáltak a frissen telepített 50 700 rendszerrel.\n\nA dinamikus növekedés mögött – mint Kínában oly sok ipari területen – erőteljes állami támogatás is áll, ugyanis a kínai ipari és információtechnológiai minisztérium célja, hogy Kína a világ első számú robottechnológiai országa legyen, és ezt szolgálja egy nagyszabású, erre az ágazatra fókuszáló ötéves fejlesztési terv, melyben pl. a szükséges oktatási háttér és szakképzés gőzerővel történő bővítése is szerepel.",
    "Szinte teljesen kiszáradt Kína legnagyobb tava": "Vörös riasztást adtak ki Kína Csianghszi tartományában a hónapok óta tartó szárazság okozta vízhiány miatt, írja az al-Dzsazíra. Az ország legnagyobb tavának számító Pojang pedig szinte teljesen kiszáradt.\n\nA tartomány vezetése jelentette be pénteken, hogy olyan súlyos a helyzet, hogy a tó vízszintje közel 20 méterről alig 7 méterre csökkent az elmúlt három hónapban, és az esőzések hiánya miatt további csökkenés várható. 60 százalékkal esett kevesebb csapadék ebben a térségben idén, mint tavaly.\n\nAugusztusban közel 300 helyen mértek rekordmeleget Kínában, és a szárazság olyan rossz hatással volt a Jangce folyóra és környékére, ami már kihatott a vízerőművek működésére és a termés mértékére is. Csianghszi tartományban 70 napja nem esett az eső.",
    "Ez lesz az első konfliktus az űrben? – Ugyanazokat a landolási zónákat nézte ki az USA és Kína is": "Egyelőre nem látni, miként oldódhat meg a dolog, mivel az ilyen kérdések tisztázására létrehozott civil platformot évek óta nem használta a két nagyhatalom.\n\nKína és az Egyesült Államok egyaránt a Hold déli sarkára terveznek missziót (hogy miért pont oda, arról lentebb írtunk), és mivel mindkét ország több potenciális landolási zónát is kiszemelt, a kevés szóba jöhető, ideális lokáció okán ezek egy része egybeesik – számol be róla a Space News.\n\nTele van rejtélyekkel a Hold déli sarka, ezért megyünk oda – írja a NASA Esedékes az Artemis I küldetés startja, de ami igazán érdekes lesz, ha ismét embert küldünk bolygónk kísérőjére – de pontosan mit és miért keresnek majd a Hold titokzatos, eddig javarészt ismeretlen déli pólusán?\n\nA NASA még augusztus elején bejelentette, hogy 13 lehetséges helyszínt jelölt ki a jelenleg 2025-re tervezett Artemis 3, immár legénységgel végzett küldetéshez, melynek keretében ismét emberek lépnének a Holdra. A NASA potenciális landolási zónái egyenként körülbelül 15×15 kilométeresek, és a déli pólus hat szélességi fokán belül helyezkednek el. Közben egy kínai újságban is megjelent egy cikk a Csang-o–4 küldetésparancsnokának a tollából, és ebben 10 megfelelő helyszín kerül említésre, mint a Csang-o–7 küldetés lehetséges landolási területe. A Csang-o–7-et egyébként 2024-re tervezik a Kínaiak, vagyis egy évvel beelőznék az Artemis 3-at – viszont azt tegyük hozzá, hogy a Csang-o–7 legénység nélküli misszió lesz, amely egy orbiterből, műholdantennából, landerből, roverből és egy „mini repülődetektroból” fog állni – ez utóbbi keres majd vizet a Hold felszínén. Mindkét küldetés zónái a Shackleton-, Haworth- és Nobile-kráterek közelében helyezkednek el.\n\nAz átfedés részben annak tudható be, hogy mindkét ország magas és jó fényviszonyokkal rendelkező helyszíneket keres, melyek közben elég közel vannak az állandóan árnyékolt kráterekhez, amelyekről úgy gondolják, hogy csapdába ejtik az illékony anyagokat, például a vízjeget – erről szintén írtunk a fentebbi cikkünkben.\n\nHogy a kibontakozó konfliktus miként rendezhető el, az nagyon jó kérdés. 2011-ben egy, a kongresszus által elfogadott törvény tartalmazza a Wolf Módosítás (Wolf Amendment) néven ismert kiegészítőt – amit a virginiai Frank Wolf képviselőről, a törvény ötletgazdájáról neveztek el. Ez a módosítás lényegében erősen korlátozza a NASA-t bármiféle együttműködésre Kínával. Magyarán a vitát az űrügynökség közvetlen nem tárgyalhatja le az ázsiai nagyhatalommal.\n\nÉpp ezért 2015-ben az Obama-kormány elindította a külügyminisztérium által szervezett amerikai–kínai polgári űrpárbeszéd-platformot (U.S.–China Civil Space Dialogue), amely lehetővé tette a hasonló, űrrel kapcsolatos ügyek megvitatását. A platform még a Trump-kormányzat alatt is működött egy darabig, de a külügyminisztérium szóvivője szerint utoljára ezen platform használatára 2017-ben került sor – így ez sem tűnik alkalmasnak a kérdés rendezésére. Szóba jöhet azonban egy nemzetközi szervezet, az International Space Exploration Coordination Group (ISECG), amely diplomáciai úton rendezheti ezt a problémát. A Space News egyébként megkereste mind a NASA-t, mind pedig az említett kínai cikk szerzőjét, de egyikük sem kommentálta a dolgot.\n\nA Space News megkeresett egy szakértőt is, Christopher Newmant, aki az egyesült királyságbeli Northumbria Egyetem űrjog és űrpolitika professzora – a szakértő elmondta, hogy ez az alkalom remek lehetőség lenne arra, hogy a nagyhatalmak bebizonyítsák, hogy az űrkutatással kapcsolatos szép szavak nem csak retorikai fogások, és a geopolitikai játszmák nem terjednek át a világűrre is. A professzor azonban nem naiv, így hozzátette azt is, hogy a valóságban ezek a területek ideálisak abból a szempontból is, hogy itt kerülhet sor helyszíni („in-situ”) nyersanyag-felhasználásra a Holdon, így ez lehet az első konfliktus a Földön kívül, amely a nyersanyagokért folyik. Mint a szakértő fogalmazott:\n\n„Mindkét fél aláírta az Outer Space Treaty néven ismert szerződést, így névleg elfogadják az égitestek békés célokra való felhasználását, de érdekes lesz látni, mi történik. Sok múlik azon, hogy ki ér oda először. Ez egy újabb, nemkívánatos elemet adhat a versenyhez, amely mind az űrben, mind a Földön veszélyezteti a biztonságot.”\n\nAz biztos, hogy Bill Nelson, a NASA feje elég ellenséges Kínával, és korábban azzal is vádolta az ázsiai országot, hogy el akarja foglalni a Holdat. Arról sem szabad elfeledkezni, hogy a NASA az Artemis-szel az Apollo-éra aranykorát próbálja épp feltámasztani, aminek jelentősége túlmutat az űrkutatáson, hanem azt jelzi, hogy az USA továbbra is a világűr meghódításának legfontosabb szereplője, valamint úgy általában továbbra is potens nagyhatalom a Földön. Kína ezzel szemben most akar bizonyítani, és kilépni a reflektorfénybe. Kérdés tehát, hogy ki engedne ebben a kérdésben, illetve hogy mindez mennyivel sürgeti meg a két ország misszióját, és például az Artemis kapcsán miféle változásokra lehetne számítani.\n\n(Kép: PXhere)",
    "Machiavelli is megirigyelné: a kommunista Kínában nincs érték, csak érdek": "„Minket, kínaiakat gyerekkorunktól fogva egymás ellen hangolnak, mondván: csak az erős marad életben […] megtanuljuk, hogyan osszuk fel a világot ellenségekre és szövetségesekre – a szövetségek azonban ideiglenesek, a szövetségesek pedig feláldozhatók […] születésünk óta azt tanuljuk, hogy a cél szentesíti az eszközt. A párt uralma alatt országunk kegyetlen hellyé vált.”\n\nDesmond Shum, a sanghaji születésű, de Amerikában tanult üzletember a magyarul most megjelenő Kínai rulett című önéletrajzi könyvében ír a Kínai Kommunista Párt mindent felölelő hatalmáról és korrupciójáról. Shum maga is tagja volt annak az újgazdag kasztnak, amelynek tagjai Kína gazdasági nyitása után nagy vagyonra tettek szert az 1990-es és a kétezres években, legfőképp politikai kapcsolataikat kihasználva. Történetei a kínai elit tagjairól így részletesek és hihetők lettek.\n\nFeleségével, Whitney Duannal együtt a kínai társadalom legtetejére törtek, hogy aztán a változó politikai szeleknek következtében ugyanilyen nagyot bukjanak. Shum érezte a szerencse forgandóságát, és miután elvált feleségétől, Amerikába dobbantott: Whitney folytatta tevékenységét Kínában, majd 2017-ben szőrén-szálán eltűnt. Azóta sem került elő. (Erről a jelenségről részletesen írtunk többek között Jack Ma, egy időre eltűnt, majd előkerült milliárdos eseténél.)\n\nBár nekünk itt, Kelet-Európában, az „urambátyám” rendszerek földjén, Shum talán nem mond annyi újat, mint Nyugaton, ahol azonnal sztárrá vált, a könyvben így is megannyi tanulságot találunk.\n\nEgyrészt első kézből mutatja be egy autokrata rendszer belső működését: ez pusztán leíró szempontból is értékes információkat tartalmaz, pláne egy olyan társadalmi rétegről, amelynek életébe külföldi nagyon ritkán pillanthat bele. Másrészt arra is rávilágít, milyen feloldhatatlan ellentétek állnak a kínai modellben. Nem lehet „kicsit” liberalizálni a társadalmat: a gazdasági liberalizáció (például a magántőke viszonylagos védelme) kéz a kézben jár az egyéni szabadságjogok iránti igénnyel.\n\nAmikor viszont az egyre növekvő szabadságszellem már a hatalmat fenyegette, a párt keményen odacsapott: 1989-ben a Tienanmen téren tüntető diákok, Hszi Csin-ping elnök 2012-es hatalomra kerülése után pedig a kvázidemokratikus Hongkong és a Nyugat-barát elit érezte meg a Kommunista Párt erejét.\n\nKockázat nélkül nincs rizikó\n\nA könyv tartalma miatt adta magát az első kérdés a szerzővel készített interjú során: érte-e akármilyen fenyegetés őt vagy a családját a könyv megjelenése óta?\n\nShum válasza egy határozott „nem” volt. Bár volt már arra példa, hogy ellenlábas szerzők egyszerűen eltűntek Kínában, Shumnak és családjának eddig még nem esett bántódása. Shum megjegyezte, hogy azért nem hülye, és nem sem Hongkongba (ahol a szülei laknak), sem Kínába nem látogat el. Sőt, a „Kína-barát” országoktól is ódzkodik, ennek megfelelően\n\nMagyarországra sem tervez jönni a saját biztonsága érdekében.\n\nViszonylag kicsi az esélye annak, hogy baja esik Magyarországon, ám ez egy olyan rizikó, ami nem áll fel akkor, ha például Németországba menne, folytatta Shum. „Miért vállalnám ezt a kockázatot?”, tette fel a költői kérdést.\n\nA könyvben újra és újra előjön a kockázat kérdése. Bevallása szerint a szerző egy szegény és bántalmazó háztartásban nőtt fel: apja gyakran verte, anyja soha nem volt vele elégedett. Keményen tanult, jeges vizű medencékben tanult meg úszni, és mindent megtett azért, hogy kitörjön társadalmi osztályából.\n\nAz Egyesült Államokban tanult pénzügyet és számvitelt, de Kínába visszatérve nem igazán sikerült érvényesülnie. Szüleivel még gyerekkorában Hongkongba költözött, így sehol nem érezte otthon magát: Hongkongban nem volt elég helyi, a szárazföldi Kínában pedig túl nyugatinak számított.\n\nWhitney Duan és Desmond Shum 2004-ben – Fotó: Desmond Shum\n\nMindez drasztikusan megváltozott, amikor megismerte, majd elvette feleségül Whitney Duan kínai üzletasszonyt. A végtelenül intelligens és ambiciózus Whitney bevezette Shumot a kínai politikai elit világába, amelyben csakis a személyes kapcsolatokkal lehet előre jutni.\n\nAz eredendően kockázatkerülő Shumot jól kiegészítette a merész Whitney, aki machiavellista szemlélettel rakta fel sakktáblájára a különböző minisztereket, tisztviselőket és hatalommal bíró párttagokat.\n\nA cél mindig ugyanaz volt: személyes előnyt kovácsolni a humán tőkéből.\n\nIdővel közösen az ország leggazdagabbjai közé tartoztak, bejárással a kínai miniszterelnökhöz, pártbizottsági tagokhoz, és a vörös arisztokrácia ifjú sarjaihoz.\n\nKultúrák között\n\nBár Shum Nyugaton tanult, felesége mellett rájött, hogy a világra éppen kinyíló Kínában ezekkel a személyes kapcsolatokkal, meg persze leleményességgel, hatalmasat lehet kaszálni. A Teng Hsziao-ping által levezényelt gazdasági reformokat nagyrészt folytatták utódjai, a Kínai Kommunista párt pedig a kétezres évek elejére már szövetségesként tekintett az egyre szélesedő szupergazdag elit rétegre.\n\nA könyvben újra és újra előkerül a hatalom és a pénz természetes összefonódása. Shum többször kitér arra, hogy ez nem csak a legfontosabb pozícióknál igaz: egy egyszerű építési engedély megszerzéséhez is le kell kenyerezni a megfelelő osztályvezetőt. Ez gyanúsan hasonlít a kelet-európai (poszt)szocialista rendszerek működésére, így adja magát a kérdés, hogy a Shum által leírt kép nem lehet-e inkább rendszer-, mint kultúrafüggő.\n\nA szerző erre kitérő választ adott. Azt elismerte, hogy az autokratikus rendszerek hasonlóan működhetnek, majd azt mondta, hogy a kommunista országokban csak a levegőbe beszélnek, amikor azt mondják, hogy egyenlőség van. Az igaz, hogy nem a pénz dönt el dolgokat, de ezt egyszerűen lecserélték politikai hatalomra. Úgy látja,\n\n„egy kapitalista gazdaságban a piac diktál, míg egy szocialista gazdaságban a politika. Egy autokrata országban pedig a politikai hatalom a társadalom egészére kiterjed.”\n\nVégül arra jutott, hogy Kína abban különbözik a hasonlóan autokrata országoktól, mint Oroszország, Venezuela vagy az általa itt is említett Magyarország, hogy a párt keze mindenhova elér. A Kínai Kommunista Párt egyszerűen a társadalom egészét kívánja kontrollálni, mondta Shum.\n\nFényes jövő\n\nShum szerint a Kínai Kommunista Párt minden cselekedetének az a célja, hogy saját hatalmát bebetonozza és meghosszabbítsa, lehetőleg az örökkévalóságig. A társadalom atomizálása, az állampolgárok egymás ellen uszítása (például azzal, hogy támogatják a „gyanús viselkedések” feljelentését), a párt iránti végtelen lojalitás kialakítása: mind-mind a szabadság letörését szolgálják.\n\nEgy ilyen társadalomban pedig az ember nem bízhat senkiben, csak a legközelebbi rokoni és baráti kapcsolataiban.\n\nEzért tartja a szárazföldi Kína életveszélyesnek Tajvan függetlenségét. Shum úgy látja, hogy Tajvan léte önmagában kérdőjelezi meg a kínai modellt, hiszen élő példája annak, hogy etnikai és kulturális értelemben is kínai emberek hogyan tudnak működtetni egy stabil, nyugati típusú demokráciát. Szerinte Hongkongot is hasonló okok miatt kellett megzabolázni, és Vlagyimir Putyin orosz elnökről is azt tartják, a „testvérország” Ukrajna demokratizálódását veszélyesnek tartotta a saját hatalma szempontjából.\n\nA szerző meglehetősen borúlátó a jövőt tekintve. A könyvben megjegyzi, alapvető hiba volt a Nyugattól, hogy azt hitte, gazdasági liberalizáció útján meg lehet változtatni a Kommunista Párt működését. Szerinte a párt legitimációja egyrészt Mao Ce-tung polgárháborús győzelmén, másrészt a Nyugat sikertelenségén alapszik. Kína így mindig érdekelt lesz a nyugati országok bukásában.\n\nLátogatók Hszi Csi-ping fotója előtt a Kínai Kommunista Párt múzeumában, Pekingben – Fotó: Noel Celis / AFP\n\nEszerint Hszi Csi-ping alatt tehát Kína nem azért lett asszertívabb a külpolitikájában, mert abban bízik, hogy a kínai modellt átveszik máshol. Épp ellenkezőleg, a polgárháború távolodásával egyre kevésbé tudnak hivatkozni a fegyverrel megszerzett hatalom legitimációjára, így a Nyugat bukása elengedhetetlen számukra.\n\nA két rendszer, a két modell Shum szerint nem létezhet békésen együtt.\n\nA szerző azt a tévhitet is el kívánja oszlatni, hogy vér nélkül meg lehet dönteni a kínai rezsimet. A könyvben szereplő üzletembereken, üzletasszonyokon és politikusokon keresztül mutatja be, mi történik azzal, aki átlép egy határt, vagy csak útban van az éppen hatalmon lévő politikai szárnynak.\n\nNyom és következmények nélkül tűnhetnek el akár a leghatalmasabbak is (például az említett Jack Ma, az Alibaba techcég dollármilliárdos tulajdonosa) rövidebb vagy hosszabb időre. Van olyan, aki előkerül, majd életfogytiglani börtönbüntetésre ítélik korrupció vádjával. Van olyan is, mint Shum felesége, akiről évek óta semmit sem lehet tudni.\n\n1989-ben, a Tienanmen téri tüntetések alatt volt arra esély, hogy megdől a Kommunista Párt több évtizedes uralma az országban. Miközben a diákok tiltakoztak, a párt Központi Akadémiájának az elnöke, az események egyik kulcsfigurája, a következőket mondta:\n\nHa el akartok minket távolítani, adjátok ide 30 millió ember fejét.\n\nEzzel arra utalt, hogy amennyiben valaki komolyan gondolja a hatalomváltást, álljon készen arra, hogy azt csak véres polgárháborúval érheti el. Senki nem akadt, aki feláldozott volna 30 millió embert az ügy érdekében, a párt pedig azóta is vasmarokkal irányítja Kínát.",
    "Az oroszok is beleszólnak a Tajvan miatti USA-Kína konfliktusba": "Oroszország szombaton azzal vádolta az Egyesült Államokat, hogy “játszik a tűzzel” Tajvan ügyében, Peking pedig azt mondta, hogy szorgalmazza a szigetország és Kína “békés újraegyesítésén” való munkát, és ígéretet tett arra, hogy erőteljes lépéseket tesz az ügy érdekében és ellenez minden külső beavatkozást, amivel a Reuters szerint minden bizonnyal Washingtonra célzott.\n\nA Tajvannal kapcsolatos feszültség Amerika és Kína között augusztusban Nancy Pelosinek, az amerikai képviselőház elnökének látogatása miatt nőtt meg igazán, amelyet nagyszabású kínai hadgyakorlat követett, valamint Joe Biden amerikai elnök ígéretet tett a sziget védelmére.\n\nVlagyimir Putyin orosz elnök hetekkel azelőtt, hogy februárban inváziót indított volna Ukrajna ellen, ő és kínai kollégája, Hszi Csin-ping kinyilvánította a határok nélküli partnerséget, és ígéretet tett a Nyugat elleni együttműködésre.\n\nPutyin vezető diplomatája, Szergej Lavrov külügyminiszter szombati beszédében az ENSZ Közgyűlésén Washington tajvani álláspontját, valamint az ukrajnai háború miatt Moszkvával szembeni nyugati szankciókat támadta.\n\n“A tűzzel játszanak, ráadásul katonai támogatást ígérnek Tajvannak” – mondta Lavrov.\n\nPutyin kifejezetten támogatja Kínát Tajvannal szemben.\n\n„Szilárdan ragaszkodni kívánunk az „Egy Kína” elvéhez” – mondta Putyin a múlt héten.\n\n“Elítéljük az Egyesült Államok provokációit a Tajvani-szorosban.”\n\nA múlt héten a CBS televízió 60 Minutes interjúműsorában Biden azt válaszolta arra a kérdésre, hogy az amerikai erők megvédik-e Tajvant, hogy “Igen, ha valóban példa nélküli támadás történik.”\n\nEz volt az eddigi legnyilvánvalóbb nyilatkozata arról, hogy amerikai csapatokat kötelezett a sziget védelmére. Úgy tűnt, hogy ez túlmutat a “stratégiai kétértelműség” régóta fennálló amerikai politikáján, amely nem teszi világossá, hogy az Egyesült Államok katonailag reagál-e egy Tajvan elleni támadásra.\n\nNéhány perccel Lavrov előtt Vang Ji kínai külügyminiszter kijelentette, hogy Peking továbbra is a Tajvannal való “békés újraegyesítés” érdekében fog dolgozni, és felveszi a harcot a Tajvan függetlensége felé irányuló “szeparatista tevékenységekkel”, miközben erőteljes lépéseket tesz minden külső beavatkozás ellen.\n\n“Csak a szeparatista tevékenységek határozott megelőzésével tudunk valódi alapot kovácsolni a békés újraegyesítéshez. Csak akkor lehet tartós béke a Tajvani-szorosban, ha Kína teljesen újraegyesül” – mondta.\n\nHozzászólásai egy nappal azután érkeztek, hogy egy 90 perces találkozót tartottak Antony Blinken amerikai külügyminiszterrel New Yorkban – ez volt az első megbeszélésük Pelosi nyári tajvani útja óta.\n\nA találkozó után Kína azzal vádolta az Egyesült Államokat, hogy “nagyon rossz, veszélyes jelzéseket” küld Tajvannak. Blinken azt mondta Vangnak, hogy a sziget békéjének és stabilitásának fenntartása létfontosságú – mondta újságíróknak az amerikai kormány egyik magas rangú tisztviselője.\n\nAz ukrán-orosz háború kapcsán Wang kijelentette, hogy Kína támogat minden olyan erőfeszítést, amely az ukrajnai “válság” békés megoldására irányul, de óva intett a háború esetleges tovagyűrűzésétől.\n\n“Az alapvető megoldás az összes fél jogos biztonsági aggályainak kezelése, és egy kiegyensúlyozott, hatékony és fenntartható biztonsági architektúra felépítése” – mondta beszédében Vang.\n\n“Felszólítunk minden érintett felet, hogy akadályozzák meg a válság továbbgyűrűzését, és védjék meg a fejlődő országok törvényes jogait és érdekeit.”\n\nKína bírálta az Oroszország elleni nyugati szankciókat, de azt nem mondta, hogy egyértelműen támogatná a katonai műveleteket.\n\nVlagyimir Putyin orosz elnök a múlt héten ejtett szót arról, hogy Hszi Csin-ping kínai vezetőnek aggályai vannak Ukrajnával kapcsolatban.",
    "Hatalmas piramisjátékként dőlhet be az ingatlanszektor a világ második legnagyobb gazdaságában?": "Az Evergrande ingatlanfejlesztő bedőlése óta eltelt 12 hónap mindegyikében csökkentek az ingatlanárak Kínában, Xi Jinping kormánya pedig hamarosan dollármilliárdokat fog tolni a szakértők szerint egyre inkább piramisjátékra hajazó ingatlanpiacba - írja a The Guardian\n\nA hivatalos adatok szerint augusztusban 70 kínai városban a vártnál nagyobb mértékben, 1,3%-kal csökkentek az új lakások árai az előző évhez képest. A Citigroup e heti kutatása szerint az összes ingatlanhitel közel egyharmada - 29,1%, szemben a tavaly év végi 24,3%-kal - nemteljesítőnek számít.\n\nAz Evergrande tavaly még Kína második legnagyobb ingatlanfejlesztőjének számított, ám a társaság bedőlése annyira megrázta az iparágat, hogy talpra állításához az elemzők szerint még a kormány által a beruházások felpörgetésére előírt 200 milliárd jüan támogatás sem lesz elég.\n\nAz S&P hitelminősítő szerint legalább 800 milliárd jüanra lenne szükség - a legrosszabb esetben ennek tízszeresére - az ingatlanpiac megmentéséhez. A szektor komoly válsággal néz szembe, ugyanis bezuhantak az árak, visszaestek az eladások, több fejlesztő csődbe ment, a vevők pedig példátlan és egyre szélesedő jelzáloghitel-bojkottot indítottak, hiszen sokan előre fizettek a be nem fejezett lakásokért.\n\nElemzők szerint a piacon a bizalom teljes összeomlása tapasztalható, és csak a kormányzati beavatkozás mentheti meg a helyzetet.\n\nAz S&P durva becslése szerint Kínában mintegy 2 millió terven kívüli lakás maradt befejezetlenül. Ez a szám még tovább nőhet, ha csökkennek az eladások, és a fejlesztőknek nem marad elég pénze a projektek befejezésére.\n\nÉvekig a nagy tömbházakban és az újonnan kialakított városias falvakban található lakások előértékesítése biztosította a fejlesztők számára a megfelelő készpénzellátást, és ezt óriási hitelekkel kiegészítve földvásárlásra fordították, a telkeken pedig új építkezésekbe kezdtek. 2021-ben Kínában a lakások mintegy 90%-át tervasztalról értékesítették.\n\nHszi két évvel ezelőtti döntése a \"meggondolatlan\" hitelezés visszaszorításáról finanszírozási gondokhoz vezetett. Az ingatlanfejlesztők ugyanis nem tudták befejezni azokat az otthonokat, amelyekre már felvették a pénzt, mert azt a következő projektre költötték. Ezt hasonlították a szakértők egy piramisjátékhoz, ahol az új befektetőktől felvett pénzt a meglévő ügyfelek kifizetésére használják fel.\n\nAz ingatlanpiac Kína bruttó hazai termékének 20-30%-át teszi ki. Ez más nagy gazdaságokkal összehasonlítva hatalmas arány, és része az ország beruházásvezérelt, az építőipart előtérbe helyező gazdasági modelljének. Mivel azonban az zéró-Covid-politikából adódó lezárások is nyomást gyakorolnak a piacra, az árak növekedésében vetett hit kezd meginogni. A CLSA bróker- és befektetési csoport szerint ez ahhoz vezethet, hogy a kínai háztartások a következő kilenc évben 127 milliárd jüant mozgathatnak át ingatlanokból más befektetésekbe, például részvényekbe, kötvényekbe - jelentette a Bloomberg a múlt héten.\n\nCímlapkép forrása: Getty Images",
    "Folytatódik a Covid-őrület Kínában, a pártkongresszus előtt még magasabb fokozatba kapcsoltak": "Kína fokozza koronavírus elleni védekezést a Kommunista Párt kulcsfontosságú ülésének közeledtével, és tovább korlátozza a belföldi utazást, miközben az ország nagy része továbbra is szigorú lezárást alatt áll - írja a Bloomberg\n\nA Nemzeti Egészségügyi Bizottság csütörtökön egy sor intézkedést jelentett be, amelyek a jövő hónap végéig lesznek érvényben a vírus elleni küzdelem érdekében, miután a járvány a lassulás kevés jelét mutatja. A hatóságok felszólították az állampolgárokat, hogy jövő héten az őszi fesztivál és az októberi nemzeti ünnepen - a belföldi turizmus szempontjából általában kulcsfontosságú időszakokban - minimalizálják az utazásokat, és felkérték a helyi önkormányzatokat, hogy a fertőzöttségi szinttől függetlenül rendszeresen vizsgáljanak meg minden lakost.\n\nFokozódtak a lezárások és egyéb intézkedések, többek között Csengduban, az ország 21 millió lakosú, hatodik legnagyobb városában, valamint Guiyang egyes részein, ahol Kína legnagyobb lakótelepe található, ahol 300 épületben mintegy 400 000 ember él. Eközben Peking szigorítja a fővárosba belépő vagy onnan távozó személyekre vonatkozó utazási korlátozásokat.\n\nÚgy tűnik, hogy az intézkedések célja a járványkitörések kockázatának csökkentése az október közepén Pekingben tartandó pártkongresszus előtt, amely egy ötévente egyszer megrendezésre kerülő találkozó, ahol Hszi Csin-ping elnöknek a harmadik hivatali ciklusát kell biztosítania.\n\nAz intézkedések, amelyek némelyike a korábbi útmutatásokat fordítja vissza, újfent rávilágítanak a kormány elkötelezettségére a vírus felszámolása mellett, még akkor is, ha a gazdasági és társadalmi költségek egyre magasabbak. A kínai gazdasággal kapcsolatban már korábban is negatívan nyilatkozó közgazdászok most tovább csökkentik a növekedési előrejelzéseket, a Nomura például arra számít, hogy Kína legalább 2023-ig fenntartja a Zero-Covid politikát.\n\nKína csütörtökön 1292 Covid megbetegedést regisztrált, ezzel több mint egy hónapja haladja meg a fertőzések száma a napi 1000-et. Bár ez más országokhoz képest alacsony, a járványkitörések teljes megfékezéséért folytatott küzdelem azt mutatja, hogy az egyre fertőzőbb változatokkal szemben mennyire nehézzé vált Kína Zero-Covid politikája. Még azokon a helyeken is, ahol sikerült előrelépést elérni, a vírus továbbra is visszatér. Sencsenben, ahol hétfőn több körzetben is feloldották a lezárást, az esetszámok ismét megugrottak. Csütörtökre 54 fertőzést jelentettek, ami több mint kétszerese az egy nappal korábbi 25-nek.\n\nKína még mindig próbál minden fertőzést kiszűrni. Egy csütörtöki tájékoztatón az NHC tisztviselője, Wu Liangyou azt mondta, hogy minden régiónak rendszeres PCR-vizsgálatot kell végeznie, függetlenül attól, hogy van-e járványkitörés vagy sem. Korábban a hatóságok szükségtelennek tartották az ilyen vizsgálatokat.\n\nA legújabb utasítás, miszerint a közelgő országos ünnepek alatt kerülni kell az utazásokat, újabb csapást mér a kínai turizmusra, amely ágazatot már eddig is sújtották a lezárások olyan népszerű úti célokban, mint Hainan és Hszincsiang. A repülőgépre vagy nagysebességű vonatra szállóknak az előző 48 órából származó negatív Covid-tesztre van szükségük, míg a szállodákba bejelentkezőknek és a turisztikai látványosságokat látogatóknak az előző 72 órából származó negatív eredményre - mondta Wu.\n\nA megaváros, Csengdu csütörtökön meghosszabbította egyhetes lezárását a belváros nagy részén, miután a Covid-19-es megbetegedések száma megnövekedett. Szecsuán tartomány fővárosa a legnagyobb város, amely az év eleji, két hónapos sanghaji zárlat óta zárva tart. Csütörtökre 71 helyi megbetegedést jelentett a szerdai 116-hoz képest. A hatóságok közölték, hogy folytatódnak a tömeges vizsgálatok, és ígéretet tettek arra, hogy egy héten belül felszámolják a vírus közösségi terjedését.\n\nA lezárások egyre gyakoribbak, mivel a tisztviselők ragaszkodnak Xi politikájához, amely a Covid kiirtására irányul. Az ország 2022-ben több nagy és gazdaságilag fontos várost zárt le, mint bármikor a járvány idején, és Sanghaj elhúzódó lezárása figyelmeztető példaként szolgál más városok számára, hogy ne várjanak túl sokáig a határozott fellépéssel.\n\nNéhányan küzdenek. A délnyugat-kínai Guiyangban, egy kulcsfontosságú közlekedési csomópontban és az északi Hszincsiangban több kerületet is lezártak, és a lakosok mindkét helyen élelmiszerhiányra panaszkodnak. Guiyang tisztviselői és a hszincsiangi Korla város önkormányzata bocsánatot kért, amiért nem tudták biztosítani az élelmiszerek folyamatos ellátását.\n\nSanya, a déli üdülőhely, ahol Sanghaj után a második legnagyobb Covid-járvány tört ki, közölte, hogy több mint egy hónapos lezárást követően elérte a nulla közösségi fertőzést. A korlátozásokat szeptember 11-től enyhítik.\n\nPekingben, ahol a jövő hónapban a vezetői csúcstalálkozót tartják, magas fokú riadókészültségben vannak a járványkitörések ellen. A város tiltja az olyan helyekről érkezőknek vagy oda utazóknak az utazást, ahol az elmúlt hét napban fertőzéseket jelentettek. Egy egyetemen és egy középiskolában kisebb járványgócok alakultak ki, és a főváros csütörtökre 19 új esetet jelentett. Az iskolákban tömeges vizsgálatok folynak, és néhány kollégiumot lezártak.\n\nCímlapkép: Getty Images",
    "Hatalmas segítséget nyújthat Kína Vlagyimir Putyinnak": "Szerdán kezdte meg első külföldi útját Hszi Csin-ping kínai elnök 2020 januárja óta. A kínai vezető Kazahsztánba és Üzbegisztánba látogat, valamint részt vesz a Sanghaji Együttműködési Szervezet (SCO) vezetői csúcstalálkozóján Szamarkandban.\n\nA Kínai Népköztársaság egyelőre nem jelentette be, hogy Hszi találkozna Putyinnal az SCO-csúcson (Sanghaji Együttműködési Szervezet), de az orosz média már közölte, hogy erre sor kerül.\n\nHszi és Putyin találkozóján egyetértés születhet a kettőjükkel szembeni, az Egyesült Államok által vezetett feltartóztatási politikával kapcsolatos közös útról. Előfordulhat, hogy az oroszok valami fontosat tesznek azért, hogy ukrajnai hadjáratukat már most magasabb szintre emeljék, hogy pozitív impulzusokat adjanak a Kínával való együttműködésnek − írja elemzésében a Privátbankár.\n\nA pekingi téli olimpia befejezése után négy nappal indult ukrajnai „különleges katonai hadművelet” kezdetétől fogva sejthető, hogy Putyin soha nem szállt volna be ebbe a projektbe Hszi csendes jóváhagyása nélkül.\n\nAhogy azonban a konfliktus egyre elhúzódik, és ahogyan az Egyesült Államok egyre több országot von maga mellé, hogy megbüntesse Oroszországot, a kínai segítség szükségessége napról napra világosabbá válik.\n\nMostanáig a kínaiak nagyon körültekintően támogatták Oroszországot. Nagylelkűek voltak a diplomáciai támogatással az ENSZ-ben és máshol is, de vezető nemzetközi vállalataik kivonultak az orosz piacról, mert attól tartottak, hogy amerikai szankciók alá kerülnek. Nem hallani arról sem, hogy fegyvereket és lőszereket küldtek volna Oroszországba.\n\nAz Oroszország elleni kiterjedt nyugati szankciók alatt a kínai–orosz kereskedelem januártól augusztusig 31 százalékkal, 117,2 milliárd dollárra ugrott éves szinten, és most a két fél abban is megállapodott, hogy a gázfizetési valutákat amerikai dollárról kínai jüanra és orosz rubelre cserélik le.\n\nA közelmúltbeli amerikai figyelmeztetések, miszerint másodlagos szankciókat fognak alkalmazni az árplafonokat megszegő, orosz olajat importáló országokkal szemben − ahogyan azt Kína minden bizonnyal meg fogja tenni −, felhívták Peking figyelmét arra, hogy elkerülhetetlen a további konfrontáció Washingtonnal.\n\nOroszországnak most Kínától többre van szüksége a szavaknál és a megerősített kereskedelemnél, beleértve a katonai szállítmányokat is. Fegyvert és lőszert az oroszok máshonnan is beszerezhetnek.\n\nKínának azonban megvan a lehetősége arra, hogy\n\nfelbecsülhetetlen értékű segítséget nyújtson az oroszoknak\n\nazáltal, hogy egyszerűen fokozza a Tajvanra nehezedő nyomást, és zaklatja az amerikai flottát a Dél-kínai-tengeren.\n\nEz megnyitna egy „második frontot”, amely szükségképpen elvonná Washington figyelmét a Kremlre irányuló fókuszról.\n\nA Sanghaji Együttműködési Szervezet (SCO) egy regionális biztonsági blokk, amelyet Kína, Oroszország és a közép-ázsiai államok alapítottak 2001-ben. Az SCO mára a világ népességének 41 százalékát fedi le és a globális GDP 24 százalékát adja. Sokan a „keleti NATO”-ként emlegetik.\n\nJelenleg nyolc ország teljes jogú tagja az SCO-nak: Kína, Oroszország, Kazahsztán, Kirgizisztán, Tádzsikisztán, Üzbegisztán, Pakisztán és India; négy ország − Afganisztán, Fehéroroszország, Irán és Mongólia − megfigyelői státusszal, hat ország – Azerbajdzsán, Örményország, Kambodzsa, Nepál, Törökország és Srí Lanka − pedig párbeszédpartneri státusszal rendelkezik.\n\n(Borítókép: Vlagyimir Putyin orosz elnök és Hszi Csin-ping kínai elnök 2014. május 20-án. Fotó: Sasha Mordovets/Getty Images)",
    "Kína adhatja meg a kegyelemdöfést a világnak": "Kínában sok mindent láthattunk az utóbbi egy-két évben: hatalmasra nőtt ingatlanlufi, óriási árnyékbankrendszer, befejezetlen ingatlanfejlesztések, a technológiai cégek vegzálása, zéró-Covid politika, lassuló gazdasági növekedés, hatalmas tőzsdei esések, energetikai problémák, kiéleződő konfliktusok Tajvannal, az Amerikai Egyesült Államokkal és az Európai Unióval. Vajon elhozhatja-e valamelyik az armageddont a világ számára?\n\nKínában valószínűleg nem lesz recesszió\n\nA K&H Bank vezető elemzője, Németh Dávid felhívta a figyelmet, hogy a kínai gazdaság GDP-növekedése 2022 első félévében lelassult. A K&H Bank álláspontja szerint Kínában recesszió valószínűleg nem lesz. A koronavírus 2020 eleji megjelenéséig Kínában általában nagyon gyors, de apránként lassuló gazdasági növekedés volt. 2017-ben 6,9 százalék, 2018-ban 6,8 százalék, 2019-ben 6 százalék, 2020-ban 2,2 százalék, 2021-ben pedig 8,1 százalék volt a kínai gazdaság növekedése.\n\nEhhez képest a világ GDP-növekedése 2021-ben 6,1 százalék volt, 2022-re pedig az IMF világviszonylatban 3,6 százalékos növekedést vár. Kínában a most induló élénkítő programok azt a célt szolgálják, hogy náluk se egy-két százalékos, hanem három-négy százalék körüli gazdasági növekedés valósuljon meg.\n\nA lakossági bizalmi indexek óriási romlást mutatnak az elmúlt hónapokban, ez pedig a gazdaság rövid távú növekedési kilátásait rontja.\n\nA K&H Bank szerint 2022-ben 2,5-3 százalékos lehet a kínai gazdasági növekedés éves mértéke, míg az IMF prognózisa ugyanerre 3,3 százalék.\n\nAz elemzők között piaci konszenzus van abban, hogy a kínai gazdasági növekedés 2023-ban visszatérhet évi 5 százalékra. A K&H Bank 2023-ra még csak az 5 százalék közelébe várja a kínai GDP-növekedés mértékét. Egy fontos bizonytalansági tényező esik ki október végén, ugyanis akkor tartják a pártgyűlést, melyen kiderül, hogy a kínai elnöknek meghosszabbítják-e a mandátumát. Németh Dávid szerint valószínűleg újra elnyeri az erről döntők bizalmát.\n\nA kínai vezetés egyelőre nem központi kormányzati, hanem önkormányzati szinten fogja a gazdasági ösztönző programokat bevezetni. November elején könnyen lehet, hogy ez is megváltozhat. A választást követően az is eldőlhet, hogy mit kezdenek az eddigi zéró-Covid politikával, hiszen annak fenntartása jelentősen, körülbelül 1,5 százalékponttal foghatta vissza a gazdasági növekedést.\n\nAz ellátási láncokban történt fennakadások pedig az egész világ potenciális gazdasági teljesítményét 0,4–0,6 százalékkal csökkenthették. Az elemző azt is hozzátette, hogy a kínai zéró-Covid politika felszínre hoz olyan problémákat, amelyek még évekig rejtve maradtak volna.\n\nRáadásul részben ennek a politikájának következtében a külföldi befektetések is elkezdtek visszaesni, amit az állami tulajdonú cégeken keresztüli beruházásokkal próbálnak ellensúlyozni, amelyek hatékonysága elmaradhat a versenyszféra beruházásaitól.\n\nNémeth Dávid szerint Kína elég zárt rendszer, sok információ nem áll rendelkezésünkre. Elmondása szerint azonban tőkekiáramlás figyelhető meg, de a kínai vezetés ennek mértékét valamennyire azért korlátozni tudja. Az a tendencia, hogy az ügyeskedők különböző vállalkozásokon keresztül próbálnak meg pénzt kihozni Kínából. A K&H Bank vezető elemzője hozzátette, hogy az mindig rossz, ha a döntéshozók kénye-kedvére van bízva, hogy egy cég jól tud-e teljesíteni vagy sem. Véleménye szerint így nem lehet hatékony rendszert kialakítani.\n\nHa egy cégvezető valamiért kikerül a pixisből, akkor a politika kikezdi a céget, és akkor elveszik tőle a forgalma egy részét. Ez a kiszolgáltatottság nehezíti a cégek tevékenységét, és csökkenti a potenciálisan elérhető bevételek mértékét. A kínai vezetési kultúra nem kedvez az optimális befektetési struktúra kialakításához. A politikai vezetés ráadásul adminisztratív eszközökkel nehezítheti a cégek működését.\n\nÓriásira duzzadt a hitelállomány, piramisjáték lett az ingatlanfejlesztésekből\n\nNémeth Dávid szerint az az egyik legnagyobb probléma, hogy mind a vállalati, mind a háztartási hitelállomány óriásira duzzadt az elmúlt évtizedekben, részben az ingatlanpiacon folyamatosan erőltetett a fejlesztések miatt, aminek egy részét az árnyékbankrendszeren keresztül finanszírozták az országban. (A kínai jegybank felügyelete nem teljesen terjed ki ezekre a pénzintézetekre. Azok fordultak ezekhez, akik a normális bankoktól nem jutottak hitelekhez.)\n\nMegoldásként a kínai vezetés változtatott a hitelezési szabályokon, hogy visszaszoruljanak a nagy tőkeáttételes ingatlanfejlesztések, ezáltal próbálják meg az ingatlanpiacon kialakult lufit még a kipukkanás előtt lassan leengedni.\n\nAz volt a legfőbb gond, hogy nagyon sok projekt indult el, de jelentős része nem jutott el a kulcsrakész állapotig. Az új projektekből pedig piramisjáték-szerűen finanszírozták a régi beruházásokat.\n\nAz új hitelkihelyezések összességére elmondható, hogy egyre kisebb hatékonysággal jelentek meg a gazdaságban, emiatt nem hozták azt a növekedési többletet, amit elvártak volna ezektől.\n\nA kialakult buborékot, lufit megpróbálták a kínaiak leereszteni. Vannak régiók, ahol nem készültek el az ingatlanok, közben viszont az embereknek fizetniük kell a hiteleiket, azonban nincs hova beköltözniük. Akiknek pedig be kellene fejeznie a építkezéseket, azoknak pedig nincs elég pénzük, hogy ezt megtegyék, mert forgóeszközhiányban szenvednek. Az elkezdett beruházásokat megpróbálják megvalósítani, de arra nincs garancia, hogy a most tervezőasztalon lévőket egyáltalán el lehessen valamikor is kezdeni.\n\nAz elemző hozzátette, hogy valószínűleg áttolódik a fókusz arra, hogy ezeket a félkész ingatlanokat valahogyan be tudják fejezni, hogy az azokat megvásárló emberek be tudjanak azokba költözni. Ezzel próbálják a társadalmi feszültséget csökkenteni. Kína egy fejlődő ország, akik haladnak egy vidéki földműveléses rendszerből egy urbanizálódó rendszer felé. Átalakul az egész kínai gazdaság. Először a gazdaságon belül az ipar súlya nőtt, aztán a szolgáltatásoké, ezért folyamatosan szükség volt a lakosság egyre nagyobb hányadának városokba költöztetésére. Korábban voltak korlátok arra vonatkozóan, hogy egyszerre hányan költözhettek a városokba, hogy egyszerre ne túl sok ember szabaduljon rá a településekre. Közben nyílt a jövedelmi és vagyoni olló is a vidéki és a városi lakosság között.\n\nNémeth Dávid szerint a korábbi egykepolitika rányomta a bélyegét a demográfiai helyzetre, ami tovább fog romlani a következő időszakban.\n\nKözben a kínaiak beleestek abba a csapdába, amibe a többi fejlődő ország is: egyre drágul az élet, és emiatt a nők nem vállalnak több gyereket. A kínai kormány most hiába engedi három gyerek vállalását, ha a leendő szülők nem vállalják fel az ezzel kapcsolatos pluszterheket. Ebből pedig a kínai gazdaságnak előbb-utóbb munkaerőproblémája fog keletkezni.\n\nA K&H Bank vezető elemzője kifejtette, hogy Kína korábban brutálisan növekedett, exportra olcsón termelő gazdaság alakult ki, ezt pedig idővel át kellene alakítaniuk egy magasabb technológiai színvonalú, nagyobb hozzáadott értékű, jobban a belső piacra fókuszáló, széles körben nagy vásárlóerővel bíró gazdaságra. Ezért is volt mindig is fontos, hogy ezeket a növekedési prognózisokat sokáig teljesíteni tudják, mert az alacsony munkanélküliségi ráta, a foglalkoztatottság magas szintje és az életszínvonal emelkedése legitimitizálta a kínai vezetők személyét.\n\nMost viszont pont ezeket az eredményeket kezdték ki a mostani problémák. Jelenleg már növekszik a munkanélküliségi ráta, ez viszont nagyobb részben a bevándorlók, illetve a 25 év alatti kínai munkavállalók körében figyelhető meg. Jelentős részük abban az építőipari szektorban dolgozik, melyet most épp az ingatlanpiaci buborék leeresztése sújt.\n\nNémeth Dávid kiemelte, hogy a kínaiak zéró-Covid politikája nehezíti az ipari termelést. Korábban a kínai vállalatok olcsón tudtak dömpingtermékekkel megjelenni a piacokon, mivel vélhetően a kínai állam rendkívüli támogatásban részesítette őket. Emiatt az elemző szerint túlfűtötté vált a kínai gazdaság, ráadásul nagy hitelállománnyal rendelkező piaccal van „megáldva”. A kialakult helyzet miatt a kínai kormányzat egyelőre a hitelezési feltételek javításával próbált segíteni az ingatlanberuházó vállalatoknak.\n\nTalán nem sokan tudják, de Kínában is volt az elmúlt egy év során energiahiány, energiaprobléma. Viszont akkor sem olyan mértékű, mint a szankciós politika és a háború miatti nehézségekkel küzdő Európában. A folyóknak pedig az aszály miatt Kínában is apadt a vízállásuk, ami a folyami szállításra negatív hatást gyakorolt, ráadásul a vízerőművek áramtermelését hátráltatja.\n\nAz elemző szerint a kínaiak több atomerőművet szeretnének építeni, de a tengerparton már fogynak az elérhető területek, így oda valószínűleg nem vagy keveset tudnak helyezni, ezért a belső területek felé fordulhatnak. Kína korábban rendkívül koszosan termelte az energiát, a légminőség borzasztó volt. Sok városban állandóan olyan szmog volt, ami az életminőséget jelentősen rontotta, ezen javítani kell.\n\nNémeth Dávid elmondta, hogy az üzemanyag-ellátottság javítása érdekében pedig Oroszországból Mongólián át fog érkezni az olaj Kínába, mert az oroszok és a kínaiak a napokban megállapodtak egy Mongólián áthaladó kőolajvezeték építéséről.\n\nKína viszonya Tajvannal, az Amerikai Egyesült Államokkal és az Európai Unióval folyamatosan romlik, mert egyre több helyen ütköznek a gazdasági és a politikai érdekek. Javulást ezekben a kapcsolatokban továbbra sem vár az elemző.\n\nÖsszességében egy kihívásokkal teli időszak elé néz a kínai gazdaság, hiszen a korábbi növekedési modelljének számos eleme széthullik és egyelőre az is kérdéses, hogy 2024-től képes lesz-e tartósan 5 százalék körüli éves növekedési dinamikát fenntartani, vagy esetleg belesodródik egy nagyobb válságba, aminek a negatív hullámát az egész világ megérzi.\n\n(Borítókép: Egy gyalogos sétál Peking központi üzleti negyedében. Fotó: Qilai Shen / Bloomberg / Getty Images)",
    "Visszatér a koronavírus?": "Kínában továbbra is zéró-koronavírus politikát folytatnak, ami miatt újabb szigorú lezárásokra került sor. Shanghai két hónapos lezárása után Kína egy újabb, 20 milliós lélekszámú város lezárásáról döntött. Németország 2021 egészében több mint 110 milliárd euró értékben exportált Kínába. A járvány és az ingatlanpiaci válság miatt gyengülő kínai kereslet újabb csapást mérhet az energiaválsággal küzdő uniós országokra. Mindeközben az őszi, téli szezonban Európában is fontos kérdéssé válik, hogy milyen ütemben terjed a koronavírus.\n\nKínában tovább folytatódik a zéro-COVID politika, vagyis Peking továbbra sem tolerálja a koronavírusos megbetegedéseket.\n\nShanghai két hónapos lezárása után Kína egy újabb, 20 milliós lélekszámú város lezárásáról döntött. A járványügyi intézkedések karöltve a kibontakozóban lévő ingatlanpiaci válsággal érdemben visszafogja a kínai gazdaság növekedését.\n\nEz pedig a Kínával szoros kereskedelmi kapcsolatban lévő Németországnak és rajta keresztül az EU-nak különösen fájó fejlemény.\n\nNémetország 2021 egészében több mint 110 milliárd euró értékben exportált Kínába. Viszonyításképpen ez az összeg az egész éves magyar GDP kétharmada.\n\nA kínai kereslet gyengülése még mélyebb gazdasági visszaesést válthat ki az energiaválsággal küzdő Európai Unióban.\n\nKoronavírus Európában\n\nAz újabb koronavírus hullám Magyarországon, Lengyelországban, Németországban és Olaszországban is elérhette csúcsát és lecsengőben van.\n\nA társadalom átoltottsága és a nyáj-immunitás az uniós országokban viszonylag kedvező szinteken mozog. A koronavírus Omikron variánsa sem okoz jellemzően annyira súlyos tüneteket, mint a korábbi vírusvariánsok.\n\nEbből kifolyólag jó eséllyel már nem lesznek Európában annyira szigorú koronavírus-elleni intézkedések, mint korábban.\n\nAz őszi és téli időszak beköszöntével ugyanakkor a vírus is jobban terjedhet a zárt terekben. Ez visszavetheti a keresletet a több sebből vérző vendéglátóágazat esetében, illetve a fogyasztói bizalom csökkenését eredményezheti.\n\nFlesch Tamás, a Magyar Szállodák és Éttermek Szövetségének tiszteletbeli elnöke korábban rámutatott, a szállodák durván ötöde, a vendéglátóhelységek harmada bezárhat a téli szezonban.\n\nEnnek oka, hogy a szállodák energiakiadásai drasztikusan megugrottak az elmúlt hónapokban.\n\nAz áramnál tízszeres, a gáznál nyolcszoros szorzóval szembesültek néhányan. Ekkora áremelkedést már nem lehet áthárítani a vendégekre.\n\nEmiatt sokan átmenetileg bezárnak. A fejlemények a kapcsolódó ágazatok számára is meglehetősen kedvezőtlenek. A mosodák, takarítócégek és egyéb szállodai beszállítók szintén nehéz helyzetbe kerülhetnek.",
    "Kína nagy durranásra készül: hamarosan odacsaphat az Egyesült Államoknak és az Uniónak": "Kína felveszi a kesztyűt az utasszállító repülőgépek gyártásában a nyugati hatalmakkal, hamarosan repülési engedélyhez juthat az első kínai keskenytörzsű repülőgép - írta meg a Reuters.\n\nA kínai média és iparági források szerint a kínai C919 keskenytörzsű utasszállító-repülőgép szeptember 19-én kaphatja meg az ország légügyi szabályozó hatóságának engedélyét. A repülőgép-járatokat követő honlapok, mint például a Flightradar24 szerint két ilyen típusú repülőgép már le is szállt Pekingben.\n\nAz állami tulajdonú COMAC repülőgépgyártó által gyártott repülőgépet Kína a Boeing 737 MAX és az AirbusA320 repülőgépcsalád riválisának szánja. A China Times számolt be először a tanúsítvány megszerzésének dátumáról, amely egyébként egybeesik a modell nevével.\n\nA China Eastern Airlines a repülőgép első megrendelője azt mondta, hogy várhatóan még az év vége előtt megkapja az első repülőjét, amit azonnal hadrendbe is állít a polgári flottájában.\n\nCímlapkép forrása: Wiki Commons",
    "Kína valami olyat talált a Holdon, ami elháríthatja a legnagyobb akadályt a szinte végtelen energia útjából": "Nagyon is elképzelhető, hogy a hélium-3 lesz a jövő legfontosabb nyersanyaga, amely a fúziós reaktorokat hajtja – Kína most a Holdról visszahozta ezt a ritka anyagot is. Új versenyfutás kezdődik?\n\nMiért megyünk a Holdra? Az embert értelemszerűen mindig is érdekelte ez a Földünk társául szegődött égitest, így egyfajta „történelmi” szükséglet a felfedezése. Túl azonban az elveken és az ideákon, akad valami a Holdon, amiből nagyon kevés fordul elő itt a Földön. Ez pedig a hélium-3 nevű izotóp. A hélium-3 jelentőségét pedig igazán a fúziós reaktorok elindulása adhatja.\n\nNap a Földön\n\nA legjobb energiaforrás a Nap. Az igazán jó pedig az lenne, ha a Nap energiatermelését valahogy le tudnánk utánozni – erre az elképzelésre alapulnak a fúziós reaktorok, melyekről mi is írtunk már többször, például a lentebbi cikkünkben:\n\nMűködik a forradalmi fúziós technológia, amihez nem kell több millió fokra hevíteni az atomokat Az ausztráliai HB11 Energy az első magánvállalat, aminek sikerült lézerekkel demonstrálni fúziós reakciót.\n\nA Nap ugyanis az atomreaktoroknál tisztábban állít elő jóval több energiát – ha megvalósulna, a fúziós energia lehetne a válasz az emberiséget jelenleg gyötrő rengeteg problémára legyen szó az energiakrízisről vagy a klímaválságról. Ezzel az eljárással, tehát a fúziós energia hasznosításával kapcsolatban azonban akad egy kis probléma, ami túlmutat a technológia megvalósíthatóságán is – elképzelhető, hogy már az előtt elfogy az üzemanyag, hogy az első tényleges reaktorok beindulnának.\n\nTrícium, te drága!\n\nAz fúziós erőmű a hidrogén két izotópjának: a trícium és a deutérium reakciójára épül. A deutériummal rendben is vagyunk – nagyjából minden ötezredik hidrogénatom az óceánokban deutérium, vagyis itt a Földön bődületesen sok fordul elő belőle természetesen is – ennek megfelelően az ára is elég alacsony ennek az anyagnak: egy gramm körülbelül 13 dollárba kerül. Más a helyzet a tríciummal – ebből ugyanis csak nyomokban tartalmaz valamennyit az atmoszféra felső rétege (a kozmikus sugárzás és a légkör reakciója nyomán), illetve melléktermékként a nukleáris reaktorok is előállítják iszonyatosan kicsi mennyiségben – de ezt csak nagyon kevés reaktor gyűjti össze. Mivel a trícium rendkívül instabil és 12,3 éves felezési idővel bír, ez azt is jelenti, hogy a meglévő készletek maguktól is gyorsan elfogynak. A trícium egyébként a radioaktív bomlás során a már stabil, de így is nagyon ritka hélium-3 izotóppá alakul át.\n\nA trícium egyetlen kereskedelmi forrása a világon a 19 Canada Deuterium Uranium (CANDU) atomreaktorok, amelyek mindegyike évi fél kilót állít elő ebből az anyagból – de a jelenleg működő reaktorok nagyjából felét még ebben az évtizedben leállítják. Jelenleg tehát 25 kg trícium akad a bolygón, és a készlet még ebben az évtizedben tetőzni fog, aztán lassú fogyásnak indul a trícium már említett, 12,5 éves felezési ideje miatt. Mindezt a trícium ára is tükrözi, ami a gyémánttal említhető egy lapon – vagyis grammonként 30 ezer dollárba kerül.\n\nAz ITER mind megette\n\n2019-ben ez a kanadai trícium működtette a Joint European Torus (JET) kísérleti reaktort, amellyel bebizonyították, hogy lehetséges áttörni egy fontos határt – el lehet érni, hogy a fúziós reaktor több energiát termeljen, mint amennyit felhasznál. A JET ennek az energiahatárnak a 2/3-ig jutott el egyébként. A következő lépés a Franciaországban épülő, a JET-nél kétszer nagyobb ITER, amely egy évtized múlva áttörheti ezt a határt – azonban egyesek szerint nem kizárt, hogy ez pürrhoszi győzelem lesz, mivel mire idáig az ITER eljut, fel is zabálta a bolygó trícium készletét, így nem sok marad a következő, akár kísérleti, akár már tényleges reaktoroknak.\n\nSok kutató amellett érvel, hogy még ha valós körülmények közt éppen csak, de a fúzió során így is valamennyivel több trícium termelődhet, mint amennyi felhasználásra kerül. Azonban mások szerint, még ha ez így is történne, akkor sem lesz elég trícium ahhoz, hogy az első generációs reaktorokat egyáltalán beindíthassuk. A probléma ugyanis az, hogy a trícium nem megújuló forrás – a becslések szerint mielőtt elkezdtük volna felhasználni a nukleáris energiát, mindössze pár kg akadt belőle a Földön.\n\nAkkor jöjjön a hélium-3!\n\nAz instabil trícium helyett azonban a reaktor elvileg működhet a deutérium és a hélium-3 izotópok fúziójával is, sőt ez a reakció nem csak hatékonyabb, de „tisztább” is, mivel a kölcsönhatás során nem neutron, hanem proton termelődik, amit a pozitív töltése miatt könnyen lehet raktározni. Sajnos sokat ez sem segít rajtunk, mivel a hélium-3 sem megújuló forrás, így természetesen ez az anyag vagy ősrégi csillagokból került ide még a bolygónk kialakulásakor, vagy mi magunk állítjuk elő ipari úton a trícium bomlásával. A becslések szerint a bolygó héliumkészletének 0.0001 százaléka hélium-3, és az ára 1400 dollár grammonként.\n\nUgyanakkor az energiatermelésben nagyon is fontos nyersanyagról beszélünk: a becslések szerint 25 tonna hélium-3-mal az USA teljes energiaszükséglete kielégíthető lenne egy éven keresztül.\n\nHold-kór?\n\nMagyarán kevés a trícium, ellenben a hélium-3 készletünk sem épp bőséges, és egyik sem megújuló forrás. Elképzelhető azonban, hogy a megoldás egy erősen metaforikus karnyújtásnyira található: a Holdon. 1986-ban a Fúziós Technológiai Intézet kutatói a Wisconsin Egyetemen úgy becsülték, hogy a Holdkőzet egymillió tonna hélium-3-at tartalmazhat. Még egyszer tehát: már 25 tonna is elég lenne ebből az anyagból az USA-nak egy teljes évre, és 25 tonna akkora mennyiség, amit a számítások szerint már egy űrsikló méretű űrhajó is a bolygónkra juttathat.\n\nA Holdon egyébként azért akad több hélium-3, mivel a bolygónkkal ellentétben azt nem védi mágneses mező, így ez az anyag könnyen odakerült a napszéllel. Az pedig, hogy a Holdon bányásszunk hélium-3-at olyan régi ötlet, hogy már az Apollo program geológusa, Harrison Schmidz is többször érvelt mellette. A másik forrás egyébként egyesek szerint a Jupiter lehetne, ahol egyrészt több hélium-3 áll rendelkezésre, mint a Holdon, illetve a kinyerése is kevésbé energiaigényes folyamat – más kérdés természetesen a távolság, ami a Hold irányába dönti a mérleget legalábbis (a relatíve) rövid távon.\n\nNem csak az USA-t érdekli\n\nA Hold hélium-3 készlete felkeltette olyan hagyományosan nem igazán űrutazó ország kíváncsiságát is, mint India, de a legutóbb az űr felderítésében egyre aktívabb szerepet játszó Kína ért el gyakorlati eredményt. Az ázsiai ország a Csang-o–5, az ötödik kínai holdszondával ugyanis nem csak kőzeteket gyűjtött a Holdon, de ezeket vissza is hozta a Földre – ami olyan teljesítmény egyébként, amire 1976 óta nem került sor. A kőzetek tanulmányozásakor nem csak egy újfajta ásványt fedeztek fel a kutatók, de megerősítették a hélium-3 jelenlétét is az égitesten, mivel ezt is sikerült a mintában kimutatni.\n\nEz lesz az első konfliktus az űrben? – Ugyanazokat a landolási zónákat nézte ki az USA és Kína is Egyelőre nem látni, miként oldódhat meg a dolog, mivel az ilyen kérdések tisztázására létrehozott civil platformot évek óta nem használta a két nagyhatalom.\n\nAz persze kérdés, hogy a Holdon végzett bányászatot akár ezen ritka anyag után is mennyire veszi komolyan a két nagyhatalom, de ha mégis, akkor az adhat egy újabb a réteget a jelenleg inkább presztízskérdések mentén alakuló konfliktusnak az USA és Kína közt (lásd a fentebb kattintható cikket). 2007-ben egyébként Frank Close elméleti fizikus lényegében hülyeségnek nevezte az egész hélium-3 bányászatot a Holdon, mint elképzelést a Fears over Factoids című írásában. 2007 óta azonban sok víz lefolyt a Dunán, és mi sem jelzi jobban, hogy egyesek komolyan látnak fantáziát a hélium-3 alapú fúziós reaktorokban, mint hogy a technológia kereskedelmi működtetését tervező, és az első ilyen reaktor megépítésével foglalkozó cég, a Helion Energy tavaly 2,2 milliárd dollár tőkét vonzott be ezen cél elérése érdekében.\n\nHa pedig ezen tervek sikerrel járnak, valamilyen forrásból biztosítani kell ezt a ritka anyagot.",
    "Kigyulladt egy felhőkarcoló Kína középső részén": "Hatalmas lángokkal ég egy felhőkarcoló a kínai Hunan tartomány fővárosában, a tízmillió lakosú Csangsában – írja a Guardain a helyi média beszámolói alapján.\n\nA kigyulladt épület a hírek szerint az állami tulajdonú China Telecom távközlési vállalat irodája. A tűzről többen videót is készítettek, némelyiken az is látszik, ahogy a lángok az irodaház melletti lakóépületeket is elérik, és sűrű fekete füst száll a város fölé. Áldozatokról egyelőre nincs információ, a tűzoltók megkezdték a lángok oltását.",
    "Észak-Korea és Kína újraindította a tehervonat-közlekedést": "A dél-koreai média jelentése szerint Észak-Korea és Kína újraindította a tehervonat-közlekedést, miután öt hónapig felfüggesztették a járvány miatt.\n\nA dél-koreai Yonhap hírügynökség arról számolt be, hogy egy tehervonat a kínai határvárosból, Dandongból az észak-koreai Sinuijuba indult, miután a vonatok közlekedését április 29-én felfüggesztették az észak-koreai koronavírus-járványra hivatkozva.\n\nSoron kívül Az ukránok szerint négy orosz repülőt lőttek ki szombaton, az egyikről videójuk is van\n\nNem tudni, hogy a menetrend szerinti közlekedés újraindul-e, de a Yonhap hírügynökség egy névtelen kínai forrást idézve azt mondta, hogy a vonatok naponta egy vagy két alkalommal közlekednek majd.\n\nKínának jelentős szerepe van az észak-koreai gazdaságban, a kereskedelem több mint 90 százalékát adja, de a világjárvány idején a határokon átnyúló kereskedelmet erősen korlátozták. Kína és Észak-Korea kereskedelme 2021-ben 318 millió dollárra esett vissza, ami a kínai vámhatóság adatai szerint 90 százalékos csökkenést jelent a járvány előtti szinthez képest.\n\nAlastair Morgan, aki 2005 és 2008 között az Egyesült Királyság észak-koreai nagykövete volt, azt mondta, hogy a legutóbbi tehervonat-szolgáltatás jelentősége attól függ, hogy ez a rendszeres üzemelés kezdetét jelzi-e.\n\n„Egy egyszeri szállítmány, például orvosi áruk és felszerelések vagy élelmiszerek szállítása nem lenne példa nélküli” – mondta Morgan az Al Jazeerának.\n\n„A rendszeres teherszállítások újraindítása várhatóan könnyebbé tenné a gazdasági tevékenységet és az áruk elérhetőségét a KNDK-ban. A gazdasági következmények Kína számára nemzeti szinten elhanyagolhatóak lennének. Kína elvben támogatja a KNDK-val folytatott, nem szankcionált áruk kereskedelmét, és támogatja a stabilitás fenntartását a KNDK-ban” – tette hozzá.",
    "Óriási bajban van a kínai gazdaság, és ez még egy jó darabig így is marad": "Kínát súlyos gazdasági problémák sújtják. A növekedés megtorpant, a fiatalok munkanélkülisége rekordmagas, az ingatlanpiac összeomlóban van, a vállalatoknak pedig akadoznak az ellátási láncaik.\n\nA világ második legnagyobb gazdasága a súlyos aszály hatásaival küzd, és hatalmas ingatlanszektora a túlzott eladósodás következményeitől szenved. A helyzetet azonban csak tovább rontja, hogy Peking ragaszkodik a merev zéró-Covid-politikához, és semmi jel nem utal arra, hogy ez idén megváltozna – írja elemzésében a CNN Business.\n\nAz elmúlt két hétben nyolc megapoliszban került sor teljes vagy részleges zárlatra. Ezek a létfontosságú termelési és közlekedési központok együttesen 127 millió embernek adnak otthont. Országszerte legalább 74 várost zártak le augusztus vége óta, ami több mint 313 millió lakost érint – derül ki a CNN kormányzati statisztikákon alapuló számításaiból. A Goldman Sachs múlt heti becslése szerint a lezárások által érintett városok a kínai bruttó hazai össztermék (GDP) 35 százalékát adják.\n\nA legutóbbi korlátozások azt mutatják, hogy Kína a károk ellenére is kompromisszumot nem ismerő módon, a legszigorúbb ellenőrző intézkedésekkel igyekszik felszámolni a vírust.\n\nÚgy tűnik, Peking hajlandó felvállalni a zéró-Covid-politikájából eredő gazdasági és társadalmi költségeket, mert az alternatíva − a széles körű fertőzések, valamint az ezekkel járó kórházi kezelések és halálesetek − még nagyobb veszélyt jelent a kormány legitimitására\n\n– mondta Craig Singleton, a washingtoni székhelyű Foundation for Defense of Democracies (Alapítvány a Demokráciák Védelméért) vezető Kína-szakértője. Hszi Csin-ping kínai vezető számára a legitimitás fenntartása mindennél fontosabb, mivel a kommunista párt a jövő hónapban tartandó, az utóbbi tíz év legfontosabb kongresszusán arra törekszik majd, hogy egy példátlan harmadik ciklusra válasszák meg.\n\nA pártkongresszus előtt nem valószínű, hogy jelentős politikai változások történnek, bár 2023 elején, miután Hszi Csin-ping politikai jövője biztosítottá válik, bizonyos politikák enyhülését láthatjuk\n\n– mondta Singleton.\n\nHozzátette, hogy a pártnak még így is kevés ideje és rendelkezésre álló politikai eszköze van ahhoz, hogy kezelje a kínai gazdaságot fenyegető legsürgetőbb rendszerszintű veszélyeket. Raymond Yeung, az ANZ Research Greater China vezető közgazdásza szerint a gazdaság a következő hónapokban tovább romlik majd. Ehhez még az is hozzájárul, hogy a tartományi kormányok hajlamosabbak lesznek arra, hogy a pártkongresszus közeledtével prioritásként kezeljék a nulla-Covid-politikát.\n\nA Covid-korlátozások szigorítása a fogyasztást és a beruházásokat Kína „arany szeptembere és ezüst októbere” idején fogja sújtani, amely hagyományosan a lakáseladások csúcsszezonja.\n\nEközben a világgazdaság erőteljes lassulása nem jelent jót Kína növekedésének sem, mondta Yeung, mivel az amerikai és az európai piacról érkező kereslet gyengülése a kínai exportra is hatással lesz. Yeung most arra számít, hogy a kínai GDP idén mindössze 3 százalékkal nő, ami messze elmarad Peking hivatalos, 5,5 százalékos céljától. Más elemzők még ennél is borúlátóbbak. A Nomura a héten 2,7 százalékra csökkentette előrejelzését.\n\nHatalmas problémát okoznak a kínai karanténszabályok\n\nTöbb mint két évvel a járvány kitörése után Peking továbbra is ragaszkodik a vírus elleni szélsőséges megközelítéshez, amely kényszerített karanténnal, tömeges kötelező tesztekkel és gyors zárlatokkal jár.\n\nEzt a politikát a járvány korai szakaszában sikeresnek ítélték. Kínának 2020-ban és 2021-ben sikerült kordában tartania a vírust és elkerülni a sok más ország által elszenvedett nagyszámú halálesetet, miközben a GDP rekordméretű csökkenését követően gyors fellendülést ért el. Egy 2020-as ünnepségen Hszi kijelentette, hogy Kína sikere a vírus megfékezésében a kommunista párt „felsőbbrendűségének” bizonyítéka a nyugati demokráciával szemben.\n\nAz elhamarkodott győzelmi nyilatkozat azonban visszaütött rá, mivel a rendkívül fertőző omikron-változat miatt ez a politika kevésbé hatékony az alacsony átoltottsággal rendelkező országban. Az erről a hozzáállásról való lemondás azonban nem tűnik opciónak Hszi számára, aki idén többször is nagyobb hangsúlyt fektetett a vírus legyőzésére, mint a gazdaság megmentésére.\n\nEgy júniusi vuhani látogatásán azt mondta, hogy Kínának fenn kell tartania a zéró-Covid-politikáját, „még akkor is, ha ez árthat a gazdaságnak”. Egy júliusi vezetőségi ülésen megerősítette ezt a megközelítést, és sürgette a tisztviselőket, hogy „politikai szempontból” vizsgálják meg a vírusmegelőzés és a gazdasági növekedés közötti kapcsolatot.\n\nPeking arra törekedett, hogy a koronavírusra vonatkozó politikáját a párt erejének bizonyítékaként állítsa be, és ezáltal – tágabb értelemben – Hszi Csin-ping kompetenciájának bizonyítékaként\n\n– mondta Singleton.\n\nBármilyen szemléletváltás csak jövőre következhet be, és még akkor is valószínűleg csak nagyon fokozatosan, mondta Zhiwei Zhang, a Pinpoint Asset Management elnöke és vezető közgazdásza.\n\nEz egy hosszú folyamat lesz\n\n– mondta, hozzátéve, hogy Hongkong − ahol a közelmúltban enyhítették a látogatókra vonatkozó karantén- és vizsgálati szabályokat − fontos előrejelzője lehet annak, hogy mi fog történni a szárazföldön.\n\nEgy újabb borús negyedév\n\nMiközben Peking rendíthetetlennek tűnik nullszaldós stratégiája mellett, a kormány számos ösztönző intézkedést hozott a lankadó gazdaság fellendítésére, köztük egy múlt hónapban bemutatott, az infrastruktúra fejlesztését és az energiahiány enyhítését célzó, egybillió jüan (146 milliárd dollár) értékű csomagot.\n\nA kormány megpróbálja elérni a „lehető legjobb eredményt” a gazdasági növekedés és a munkahelyteremtés szempontjából, miközben ragaszkodik a zéró-Covid-politikájához, de „nagyon nehéz egyensúlyt teremteni a két cél között” − mondta Yeung az ANZ-től.\n\nA legfrissebb adatok arra utalnak, hogy a kínai gazdaság a harmadik negyedévben újabb siralmas teljesítményre számíthat. A GDP a második negyedévben mindössze 0,4 százalékkal bővült az egy évvel korábbihoz képest, ami az első negyedévi 4,8 százalékos növekedéshez képest jelentős lassulás. A múlt héten közzétett hivatalos és magánszektorbeli felmérések azt mutatták, hogy a kínai feldolgozóipar augusztusban három hónap óta először zsugorodott, miközben a szolgáltatások növekedése is lassult.\n\nMunkahelyek és ingatlanügyek\n\nKína munkaerőpiaca az elmúlt hónapokban visszaesett. A legfrissebb adatok szerint a 16–24 évesek körében a munkanélküliségi ráta júliusban 19,9 százalékos csúcsot ért el, ami már a negyedik egymást követő hónapban jelent rekordot. Ez azt jelenti, hogy Kínában jelenleg mintegy 21 millió munkanélküli fiatal él a városokban. A vidéki munkanélküliség nem szerepel a hivatalos adatokban.\n\nA legaggasztóbb kérdés a munkahelyek kérdése\n\n− mondta Yeung, hozzátéve, hogy a fiatalok munkanélkülisége 20 százalékra vagy még magasabbra is emelkedhet.\n\nMás közgazdászok szerint idén további munkahelyek megszűnése valószínűsíthető, mivel a szociális távolságtartó intézkedések ártanak a vendéglátó és kiskereskedelmi ágazatnak, ami viszont nyomást gyakorol a gyártókra.\n\nKína csökkenti a jelzáloghitel-kamatlábat a mélyülő ingatlanválság kezelésére, ugyanis a mélyülő ingatlanpiaci visszaesés egy másik jelentős visszahúzó tényező. Az ágazatot, amely a kínai GDP 30 százalékát adja, a kormány 2020 óta tartó, a mértéktelen hitelfelvétel visszaszorítására és a spekulatív kereskedés megfékezésére irányuló kampánya bénítja. Az ingatlanárak és az új lakások eladásai is csökkennek. Bár 2023-ban enyhülhetnek a Covid-szabályok, a lakáspolitika nem biztos, hogy a pártkongresszus után nagyon másképp fog kinézni.\n\nNem valószínű, hogy a gazdaság a következő két évben megismétli a korábbi magas, 5,5 vagy 6 százalékos növekedést\n\n– mondta Yeung.\n\n(Borítókép: Alkalmazottak dolgoznak egy liftgyártó vállalatnál 2022. szeptember 5-én Kínában. Fotó: Yu Jing/China News Service via Getty Images)",
    "Kína tizennegyedik ötéves tervének megvalósítását a világ leghosszabb szélturbina lapátja is segíti": "Az ország hosszú távú tervei között szerepel a szénre alapozott energiatermelés egy részének lépésenkénti felváltása megújuló forrásokkal. Az egyre nagyobb szélerőművek is hozzájárulhatnak a cél eléréséhez.\n\nA kínai székhelyű, de egy létesítményt (SINOI GmbH) Németországban is fenntartó Lianyungang Zhongfu Lianzhong Composites Group Co., Ltd. (LZ Blades) az egyik legnagyobb szélerőmű alkatrészeket gyártó vállalat, amely régóta készíti különféle méretű turbina lapátjait, amelyeket szárazföldi és offshore szélerőművekhez is használnak. A cég, ahogy más vállalatok is, évről évre igyekszik növelni a lapátok hosszát, mivel az alternatív energiaforrások iránti kereslet a világ minden táján fellendülőben van és az igények kielégítésére az átlagos nagyságú turbinák alkalmazása mellett a hatalmas, nagyteljesítményű szélerőművek fejlesztése is előtérbe került. A General Electric Haliade-X-e már 260 méteres magasságú és a MingYang Smart Energy még ennél is nagyobb, 242 méter magas tornyokat készít, amelyek évi 80 GWh energia megtermelésére is alkalmasak lesznek.\n\nA gigantikus szélerőművekhez a hozzájuk illően óriási lapátokra is szükség van: a Siemens Gamesa tavasszal meg is kezdte meg az eddigi leghosszabb, 115 méteres B115-ös lapátjainak gyártását, a MingYang is készített 111,5 méteres verziót, az LZ Blades pedig ebben az évben már többfajta, a 100 métert meghaladó hosszúságú lapátot gyártott. A cég legújabb berendezése azonban az eddigieken is túltesz: az augusztusban bemutatott lapátok 123 méter hosszúak és egyenként 50 tonnát nyomnak. A berendezéseket offshore szélfarmokon fogják használni, ahol 16 MW-os szélturbinákat működtetnek velük.\n\nA vállalat leírása szerint a fejlesztések a szélenergia minél jobb kiaknázásának lehetőségét teremtik meg, hogy a megújuló energiaforrások nagyobb szerepet kaphassanak a folyamatosan növekvő energiaéhség csillapításában. A kínai kormány tavaly mutatta be a 14. ötéves tervét, valamint az ezzel összefüggő 2035-ig szóló fejlesztési programját, amelynek részét képezi a fosszilis energiahordozók mennyiségének csökkentése és az alternatívát nyújtó források alkalmazásának elősegítése is.\n\nBár az ország erősen támaszkodik a szénerőművek használatára, de az elképzelések szerint még az ötéves terv időszaka alatt elérik az üvegházhatású gázok, köztük a szén-dioxid kibocsátásának csúcspontját\n\nés lassanként, ha nem is teljesen, de legalább 20%-ban áttérnek a nem-fosszilis energiaforrások alkalmazására. Ebben a szélerőművek is szerepet kapnak, mivel a szélenergia és a napenergia felhasználását \"erőteljesen növelni fogják és az offshore szélerőművek rendezett fejlesztését biztosítják\" a leírás szerint, emellett támogatják a vízerőművek építését és a partmenti atomerőművek konstrukcióját is.\n\n(Fotó: LZ Blades)\n\nNagyobb hatékonyságot ígér hagyományos társainál az egymással ellentétesen forgó tövisekkel felszerelt szélturbina A norvég World Wide Wind függőleges szélturbinája nemcsak különleges felépítésével, de gigászi méretével is kitűnik a többi koncepció közül.",
    "Kínát is szorongatja az aszály, ami az akkumulátorgyártástól a mezőgazdaságig gondokat okoz": "Ahogy Európa és az Egyesült Államok sok területét, úgy Kína déli és délkeleti részét is példátlan hőség és szárazság sújtja június közepe óta. A kínai meteorológiai szolgálat szerint ez a legsúlyosabb és leghosszabb hőhullám és szárazság Dél-Kínában azóta, hogy a szolgálat 1961-ben megkezdte a meteorológiai adatgyűjtést. A június 13-a óta tartó hőhullám alatt a kínai meteorológiai állomások 37,7 százalékán,\n\n914 helyen jelentettek rendkívüli hőséget, több mint kétszáz megfigyelőponton mértek rekordmeleget, és soha ilyen gyakran nem volt még 40 foknál magasabb mérés.\n\nA hőséggel járó aszály főként a két nagy kínai folyó egyike, a Jangce vízgyűjtő területét érintette, ahol egyes helyeken júliusban és augusztusban 40-80 százalékkal csökkent a csapadékmennyiség a szokásoshoz képest. A Jangce felső részein még nem mértek ilyen alacsony vízállást, mint idén augusztus közepén.\n\nA szárazság a 84 millió lakosú délnyugati Szecsuánt érintette a legsúlyosabban, ahol a tartomány áramellátásának négyötödét vízerőművek adják, ám az ezeket ellátó folyókban 50 százalékkal kevesebb víz volt idén augusztusban, mint tavaly. A szárazság és a párolgást gyorsító hőség miatt a vízenergia-termelés a tavalyi (szintén az átlagosnál gyengébb csapadékot hozó) nyárhoz képest felére, a két évvel ezelőtti nyárhoz képest harmadára csökkent.\n\nA szárazság veszélyezteti a mezőgazdaságot, az energiahiány visszafogja az ipari termelést, a folyók alacsony vízszintje pedig a logisztikai hálózatokat is megkavarhatja. Ezzel együtt a gazdasági károk egyelőre mérsékeltek, amit az magyaráz, hogy a korábbi áramhiányokból tanulva idén sokkal több szenet bányásztak Kínában, mint tavaly.\n\nEllátási láncok\n\nA vízenergia-hiány miatt Szecsuánban augusztus második felében 16 ezer ipari felhasználó ellátását korlátozták, köztük egyebek mellett a Toyota, a Volkswagen, az Apple kütyüjeit összeszerelő Foxconnét. A leállások sok kevésbé ismert, de a kínai és globális ellátási láncokban fontosnak számító szereplő üzemeit is érintették.\n\nSzecsuán felel a kínai lítiumsó-termelés feléért, a globális lítiumsó-termelés harmadáért, azaz az áramhiány esetleges elhúzódása fennakadásokhoz vezethet az akkumulátorok egyik legfontosabb összetevőjének ellátásában.\n\nTöbbet között a világ legnagyobb elektromosautóakkumulátor-gyártója, a Debrecenben terjeszkedő CATL is visszafogta termelését Szecsuánban. Egy másik érintett terület a műtrágyagyártás, ahol szintén több tízezer tonnás termeléskiesésről számoltak be a helyi gyártók.\n\nA műtrágyaellátást az ukrajnai háború, az orosz export akadozása (illetve egyes vádak szerint szándékos visszafogása) is hátráltatta az utóbbi időszakban. A leállások számos további olyan szektort is érintenek, ahol a kínai beszállítók globálisan is fontos szereplők, az alumínium- és acélgyártástól a napelemek előállításáig – Szecsuán adja Kína fontos polikristályosszilícium-termelésének 15 százalékát.\n\nA kimaradások azonban egyelőre a világpiaci volumenekhez képest elhanyagolhatóak, és messze elmaradnak a korábbi, a koronavírus-járványhoz köthető lezárások okozta termelési fennakadásoktól, amelyek a mai napig a fertőzöttek számának minimalizálására törekvő, a vírus felbukkanására szigorú karanténintézkedésekkel reagáló Kínában idén is folytatódtak.\n\nAz ipari áramellátás korlátozására részben azért volt szükség, mert az ellátási zavarok közben a hőség miatt a lakossági áramigény nőtt – a melegben több energiát visz el a légkondicionálás. Egyes helyeken emiatt a csúcsidőszakban a lakosság ellátását is korlátozták, helyenként jellemzően egy-két órás, előre tervezett kimaradások vannak.\n\nEmberek sétálnak a Bund sétányon Sanghajban a Huangpu folyó mentén 2022 augusztusában. A városban energiatakarékossági intézkedésként a díszvilágítást kikapcsolták – Fotó: Hector Retamal / AFP\n\nA logisztikában is gondot okoz\n\nKözben a szecsuáni áramtermelés egy részét Sanghaj, a fontos ipari régiónak számító Csöcsiang, valamint más keleti régiók fogyasztják el, amelyek a vízenergia-termelési gondok ellenére is kérik jussukat. Ebből nemrég kisebb botrány is lett: a szecsuáni lakosság a közösségi oldalakon nehezen viselte, amikor Sanghajból figyelmeztették a tartományi vezetést, hogy a helyi iparnak szüksége van a korábban kialkudott energiára. Sanghajban végül a díszkivilágítás és a mozgólépcsők lekapcsolásával reagáltak az online felháborodásra.\n\nA vita ugyanakkor azt is jelezte, hogy a kínai energiahálózat jellegzetességei miatt a déli és nyugati szárazság keleten is gondokat okozhat: a vízenergia a teljes kínai áramtermelés 15 százalékát adja, és a kapacitások jelentős része azokon a területeken koncentrálódik, amelyeket most szárazság sújt. Szecsuán helyzetét tovább rontja, hogy pont a nagy vízenergia-termelési kapacitásai miatt a más tartományokkal való nagyfeszültségű villamoshálózati kapcsolatai alapvetően az energiaexportra lettek kialakítva.\n\nA Szecsuán tartománnyal szomszédos 30 milliós metropoliszban, Csungkingban 60 százalékkal alacsonyabb volt a csapadék, mint az átlag. A városon átfolyó Csialing, a Jangce egyik fontos mellékfolyója szinte kiszáradt, és a város környékén kiterjedt erdőtüzek is pusztítanak. Egy online terjedő fotó jól jellemzi a kihívásokat: a város mögött a hegyekben ég az erdő, a lakóházak az áramhiány miatt sötétek, miközben lent a téren a Kínában mai napig rutinszerű tömeges Covid-19-tesztelés zajlik.\n\nEgy további probléma, hogy a vízhiány Európához hasonlóan Kínában is hátráltatja a folyami kereskedelmet. Csungkingtól 900 kilométerre keletre, a Covid-19-járvány kiindulópontjaként ismertté vált tízmilliós Vuhanban a városi hatóságok szerint 1865 óta nem mértek olyan alacsony vízállást a Jangcén, mint idén augusztusban, emiatt a teherhajók nem tudnak eljutni az óceánig, illetve az óceánról nem tudnak feljutni a keleti parttól távolabbi kikötőkig.\n\nNem tesz jót a termésnek\n\nAz ipari termelés megakadása mellett természetesen a mezőgazdaságban is számottevő kártól tartanak. Augusztusban öt déli és délnyugati tartományban és egy tartományi szintű városban – Szecsuán mellett Csungkingban, Hupejben, Hunanban, Csianghsziben és Anhujban – hirdettek aszályvészhelyzetet. Az érintett területek 2021-ben a kínai rizstermelés 30, a gabonatermelés 40 százalékát adták, és a kukorica-, repce-, és mogyorótermesztés tekintetében is fontosak.\n\nEmiatt egyes félelmek szerint a mostani hőség és vízhiány az őszi termést is lehúzhatja. Az aszály árfelhajtó hatása egyes termékeknél már most megjelent:\n\nmíg júniusban éves összevetésben 3,7 százalékkal nőttek a zöldségárak, júliusban 12,9 százalékra ugrott az áremelkedés üteme, amit elemzők részben az aszály számlájára írnak.\n\nDe kínai médiabeszámolók szerint más élelmiszerek piacán is áremelkedést hozott a szélsőséges időjárás: miután a tyúkok kevesebbet tojtak a melegben, Hofejben, Anhuj tartomány fővárosában 30 százalékkal nőtt a tojás ára. Egyes állattartók ezt látva légkondicionálóval szerelték fel a tyúkólakat. A súlyosabb hatásokat ugyanakkor egyelőre ellensúlyozza, hogy a rizs-, gabona- és kukoricaföldek nagyrészt öntözött területek, ahol kormányzati segítséggel igyekeznek megóvni a földeket.\n\nA világ legnagyobb vízerőműve, a Három-szurdok-gát víztározójából 500 millió köbméter vizet engedtek ki, hogy valamelyest csökkentsék a Jangce vízhiányát, és drónokkal és más mesterséges módszerekkel is próbálnak esőt csiholni, mérsékelt sikerrel.\n\nMiközben délen aszály sújtott, Kína északi részén a túl heves esőzések okoztak problémákat: júliusban északon harminc meteorológiai állomáson mértek rendkívüli egynapos csapadékot. Ez is hátráltatás azonban az energiaellátásban, csak másképpen: Sanhszi tartományban szénbányákat kellett bezárni az esőzések okozta áradások miatt.\n\nA Jangce folyón épített Három-szurdok-gát vízerőmű 2022 augusztusában – Fotó: Wang Gang / XINHUA / AFP\n\nTavaly is volt\n\nA nyári áramhiány nem újkeletű jelenség, már tavaly augusztusban is jelentős kimaradásokat okozott a száraz időjárás miatti gyenge vízhozam. Akkor a szokásosnál alacsonyabb vízenergia-termelés miatt Kanton tartományban, Kína legfőbb iparterületén kéttucatnyi városban kötelezték energiafelhasználásuk csökkentésére a gyárakat.\n\nTavaly 6,8 százalékkal nőtt az áramigény Kínában a tavaly előttihez képest, ami 2011 óta a legerősebb emelkedés volt. (A fogyasztás a 2020-as évben is nőtt, dacára a koronavírus-járványt kísérő súlyos lezárásoknak.)\n\nA tavalyi hiány másik összetevője a szénhiány, illetve a szénárak erős felfutása volt: Kínában a szén a mai napig a primer energiatermelés 55 százalékát, az áramtermelés 62 százalékát adja. A fosszilis energiahordozók részaránya hiába csökkent több mint 15 százalékponttal az elmúlt tíz évben, még mindig 66 százalékon áll az áramtermelésben, amely 5 százalékponttal magasabb az amerikai értéknél is.\n\nÉs még csak nem is kifejezetten nyári jelenségről van szó: az ipar növekvő energiaigénye, az új energiahatékonysági szabályok és a szokatlanul hideg időjárás már 2020 decemberében is okozott hasonló kieséseket Kína-szerte, akkor a mostaninál jóval súlyosabb áramszünetek voltak. Abban az esetben is fontos elem volt a szénellátás akadályozása.\n\nA Sanhszi tartománybeli bányák bezárása ellenére pont az utóbbi évek hiányainak tanulságai miatt most nincs hiány a szénből, a hatóságok tettek róla, hogy időben betárazzanak: idén eddig a 2019-es (koronavírus-járvány előtti) adatokhoz képest félmillió tonnával – az éves amerikai fogyasztással megfelelő mértékben – növelték a szénbányászatot. Ezért sem lett egyelőre súlyosabb országos hatása a szecsuáni és más déli területeken sújtó aszálynak.\n\nA jelenlegi gazdasági helyzetben ugyanakkor a lokális dél-kínai gondok is kihívást jelentenek. A „dinamikus zéró-Covid-politika”, az ingatlanpiaci visszaesés, valamint a gyenge európai és amerikai gazdasági helyzetből fakadó potenciális keresletcsökkenés miatt már eleve nem volt valami rózsás a gazdasági helyzet.\n\nUgyan Szijjártó Péter magyar külgazdasági- és külügyminiszter még mindig a világgazdaság keleti szeleiről beszél, piaci elemzők szerint\n\na jelen tendenciák mellett a Kínai Kommunista Párt által kijelölt korábbi, 5,5 százalékos növekedési célt nem fogják tudni tartani.\n\nA nyáron két mérsékeltebb gazdaságélénkítő csomagot is bejelentettek, de a kommunista párt vezetői szerve, a politikai bizottság központi bizottsága (közismertebb nevén a politbüro) július végi negyedéves gazdaságpolitikai ülésén már nem hivatkozott konkrét növekedési célszámra.\n\nLa Niña\n\nA szárazság az Egyesült Államokban és Európában is súlyos károkat okoz a mezőgazdaságban, az energiatermelésben és a folyami kereskedelemben; Indiában a kevés eső miatt 13 százalékkal csökkent a rizstermesztésre felhasználható terület; az ukrán gabonaexport pedig hiába indult be az utóbbi hetekben, nehéz megjósolni, hogy ez tartható lesz-e. Az utóbbi hetekben ugyan jelentősen csökkentek a világpiaci élelmiszerárak, ám a mostani tendenciák miatt számos elemző attól tart, hogy hamarosan ismét visszatér a drágulás, vagy legalábbis marad a mostani, történelmi összevetésben kiemelkedően magas árszint.\n\nEgy tisztviselő ellenőrzi a szárazság okozta rizskárokat a délnyugat-kínai Kujcsou tartományban 2022. augusztus 24-én – Fotó: Yang Wenbin / Xinhua News Agency / AFP\n\nKlímakutatók szerint az aszályban fontos szerepet játszik a La Niña nevű jelenség, amely során a Csendes-óceán középső és keleti térségének vize lehűl, aminek légköri hatásai miatt csökken a csapadék Európa, Észak-Amerika és Ázsia egyes részein. Ezen epizódok jellemzően 9-12 hónapig tartanak, ám jelenleg már a második évében van az aktuális La Niña, és a jelenlegi kilátások szerint legalább 2023 februárjáig folytatódik majd.\n\nIlyen hosszú La Niñára két évtizede nem volt példa, és klímakutatók szerint a jelenség hatásait a globális felmelegedés is nagyban súlyosbítja.\n\nA jövőbeli kilátásokat az sem javítja, hogy a vízenergia szénnel való kiváltása a széndioxid-kibocsátás miatt növeli a jövőbeli szélsőséges időjárási jelenségek esélyét, és ezzel rontja a vízenergia megbízhatóságát. Egyes spekulációk szerint az elhúzódó szárazság és a vízenergia-termelés ehhez köthető megbízhatatlansága miatt a jövőben Kína és más fejlődő országok is leszokhatnak a relatíve olcsó és alacsony kibocsátású vízenergiáról, és – a megfelelően rugalmas hálózat hiányában – fosszilis forrásokból pótolhatják a kilengések okozta energiahiányt.\n\nE téren persze nincs nagy különbség a keleti és nyugati módszerekben: az orosz földgáz elapadására Európában is sok helyen szénégetéssel reagálnak.",
    "Sosem vett még ennyiért energiát az oroszoktól Kína": "A múlt hónapban Kína eddig sosem látott összegben, összesen 8,3 milliárd dollárért vásárolt energiatermékeket Oroszországtól. A világ vezető importőre ezzel tovább erősíti a stratégiai szövetséget és egyben növeli is a Moszkvától való függőségét energiaellátás terén.\n\nA kínai vámhatóság ma megjelent adatai szerint az augusztusi kínai szállítás mintegy 68 százalékkal volt magasabb, mint egy évvel ezelőtt, továbbá rekord mennyiségű szenet is tartalmazott. Ezzel az ukrajnai orosz invázió óta eltelt hat hónap alatt a teljes, orosz energiaimportra költött összeg közel 44 milliárd dollárra emelkedett, ami éves szinten 74 százalékos növekedést jelent.\n\nTorzító hatásként persze figyelembe kell venni azt a körülményt, hogy az import értékét a háború okozta globális energiaár-emelkedés jelentősen megnövelte, a földgáz ára például a holland TTF gáztőzsde adatai alapján az egy évvel ezelőttihez képest közel másfélszeresére ugrott mostanra, a jelenlegi 176 eurós ár pedig korántsem a legmagasabb idei jegyzés. Kína megnövekedett energiapiaci kiadása tehát jelentős mértékben az árak megugrásának s köszönhető, idén valamelyest visszavetette az energiaimportot a lassuló gazdaság és a zéró kovid politika miatti visszafogott kereslet.\n\nForrás: tradingeconomics.com\n\nA Kínába érkező orosz olajexport a múlt hónapban 8,34 millió tonnára emelkedett a júliusi 7,15 millió tonnáról és az egy évvel ezelőtti 6,53 millió tonnáról, bár április óta először fordult elő, hogy Szaúd-Arábia kiszorította az első számú kínai szállító pozíciójából Oroszországot.\n\nAz orosz szénimport új csúcsot ért el az augusztusi 8,5 millió tonnával, ez 57 százalékos növekedést jelent az előző évhez képest, az acéliparnak szánt kokszszén mennyisége pedig 1,9 millió tonna volt. A cseppfolyósított földgáz (LNG) vásárlása 671 000 tonnára emelkedett, ami 2020 óta a legmagasabb szint, és 37 százalékkal magasabb, mint egy évvel ezelőtt. A számok egyébként nem tartalmazzák a csővezetéken keresztül történő behozatalt, amely mennyiségéről a vámhatóságok az év eleje óta nem jelentenek, de ez az LNG Oroszországból Kínába történő szállításának fő csatornája.\n\nCímlapkép: Getty Images",
    "Kína köszöni szépen, szívesen megveszi féláron az orosz gázt": "Kína a világpiaci árnál jóval olcsóbban vásárol gázt Oroszországtól, a deal mindkét ország számára előnyös.\n\nAz Oroszország keleti részén található Szahalin-2 LNG-exportáló üzem több szállítmányt adott el Kínának decemberig tartó szállításra a jelenlegi azonnali ár közel feléért egy, a hét elején lezárult tender keretében - közölték az ügyet ismerő kereskedők. Ez a deal is egy azok közül, amelyek eredményeként\n\nKína 2020 óta nem látott volumenben importál LNG-t Oroszországból.\n\nA lépés mindkét ország számára előnyös - Kína olcsóbb ellátást tud biztosítani, és a drágább exportőrök szállítmányait tovább tudja értékesíteni az európai és ázsiai közműszolgáltatóknak, míg Oroszország továbbra is nyereséggel tudja értékesíteni a fosszilis energiahordozót. Japán és Dél-Korea, amelyek hagyományosan a szahalini LNG legfontosabb célországai, azóta nem vásárolnak spot-szállítmányokat az erőműből, amióta Oroszország februárban megszállta Ukrajnát.\n\nA Bloomberg által összeállított hajókövető adatok szerint Kína Oroszországból származó LNG-importja augusztusban legalább két éve a legmagasabb szintre emelkedett. Eközben az Egyesült Államokból érkező szállítások visszaestek, mivel a kínai importőrök nagy haszonnal irányítják át a szállítmányokat Európába.\n\n(Bloomberg)\n\nCímlapkép: Â© 2020 Sunyixun, Getty Images",
    "A kínai űr-atomreaktor, ami százszor erősebb, mint amit a NASA 2030-ra tervez, már túljutott a teljesítményteszten": "Kína a Holdra és a Marsra is ezt a reaktort telepítené.\n\nA kínai űrkutatás vezetője, Wu Weiren, az újonnan alapított Tiandu mélyűrkutató laboratórium igazgatója 2019-ben kérte, hogy az ázsiai ország koncentráljon az űrben használható nukleáris reaktorok fejlesztésére, mivel ezek a jövő missziói szempontjából kritikusak. A reaktorok azért ilyen fontosak, mert a távolabbi bolygókra tervezett robotmissziók esetén a napenergia már nem jön szóba, mivel oda csak nagyon gyengén jut el a sugárzás. Ezekhez a küldetésekhez tehát a nukleáris rendszerek hatékony energia- és villamosenergia-meghajtást kínálnak.\n\nKína több ilyen nukleáris űrreaktort használó küldetést is tervez, ezek közt akad a Voyagerhez hasonló küldetés is. A Scientia Sinica Technologicában megjelent, még kutatás előtti cikk pedig például egy Neptunuszra tervezett orbitert mutat be, amely szintén atommaghasadásból nyerne energiát. Egy másik példa a múltból a Csang’o-3 misszió a Holdon, amely plutóniummal működő atomgenerátort használt, hogy kibírja a kéthetes, fagyos holdéjszakát – mint látható tehát Kínának éppenséggel van tapasztalata az ilyen fejlesztések terén.\n\nTavaly novemberben a South China Morning Post írt arról, hogy Kína valóban nagy teljesítményű atomreaktort fejleszt Hold- és Mars-küldetéseihez. A projektben részt vevő két kutató megerősítette azt is, hogy lezárult a prototípus mérnöki tervezése, és elkészült néhány kritikus elem is. Mostanra pedig a reaktor egy lépéssel közelebb került a végleges változathoz: a Science and Technology Daily és más kínai lapok szerint a projekt augusztus 25-én átment a kínai Tudományos és Technológiai Minisztérium átfogó teljesítményértékelésén. A reaktort egyébként a Kínai Tudományos Akadémia tervezte, és egy megawatt villamos energiát képes szolgáltatni az űrhajók áramellátásához és meghajtásához – ez azt jelenti, hogy a reaktor 100-szor erősebb lesz annál, mint amit a NASA tervez 2030-ra a Hold felszínére eljuttatni. Sőt ezzel a reaktorral akár 10 Nemzetközi Űrállomás is üzemeltethető lenne.\n\nSajnos sem a reaktor technikai részletei, sem pedig a felhasználására vonatkozó pontos tervek nem ismertek, és ami némileg különös: az erről szóló több online kínai lap beszámolóját is eltávolították azóta (de ezek archív változatai azért továbbra is elérhetőek).\n\nA kínai űrkutatás jelenlegi csapásirányába mindenesetre beleillik egy ilyen eszköz: Kína az elmúlt években kiemelten fejlesztette az űrutazáshoz és a mélyűr felfedezéséhez szükséges képességeit – sikeresen fejlesztett például kriogén rakétákat a Hold-, Mars- és űrállomás-projekjeihez. Az ázsiai ország jelenleg újrafelhasználható hordozórakétákon, szupernehéz rakétákon és egy kétlépcsős újrafelhasználható űrrepülőgép-rendszeren is dolgozik.\n\nA NASA szakértői, valamint az űrrepülési ipar szakemberei tavaly egyébként arról beszéltek egy kormányzati meghallgatáson, hogy az Egyesült Államoknak is gyorsan kell cselekednie ezeken a területeken, ha tartani akarják a lépést. Korábban a NASA azt is tárgyalta, hogy a nukleáris-elektromos meghajtású rendszerek hogyan gyorsíthatják fel az emberi legénységgel a Marsra tervezett küldetéseket a hagyományos vegyi rakétákhoz képest.\n\nForrás: Interesting Engineering, Space News\n\n(A cikkhez használt kép illusztráció, forrása: Rawpixel, CC0 1.0 Universal)",
    "Válaszlépéssel fenyegeti Kína az USA-t": "Kína szerint a törvény, ami az Észak-Amerikában készült villanyautók után nyújtana csak adókedvezményt a vásárlóknak, „diszkriminatív.”\n\nAz ázsiai ország aggodalmát Shu Jueting, a kínai kereskedelmi minisztérium szóvivője fejtette ki egy sajtótájékoztató során. Elmondta, hogy a törvény valószínűleg szembe megy a kereskedelmi Világszervezet alapelveivel, illetve, hogy „Kína továbbra is vizsgálni fogja a törvény implementálását, és lépéseket fog tenni, hogy megvédje jogi érdekeit, ha szükséges.”\n\nA már Joe Biden amerikai elnök által is aláírt vitatott törvény szerint azon elektromos autók után, melyek akkumulátor-részegységei Kínából, Oroszországból vagy más problémásnak minősített helyről származnak, nem fog járni a 7500 dolláros adójóváírás.\n\nNem lesz egyszerű kizárni Kínát\n\nJelenleg a világ akkumulátoripari ellátási láncainak nagy része csatlakozik Kínához. Nemrég Qin Gang kínai nagykövet figyelmeztette az Egyesült Államokat az ázsiai ország kihagyására irányuló törekvések veszélyére. „Az elektromos járművek értéklánca, vagy pontosabban az ellátási lánc rendkívül globalizált” – mondta, hozzátéve, hogy a gazdasági szereplők továbbra is „a gazdasági törvényszerűségeknek megfelelően fognak működni.”\n\nA törvényt korábban már az Európai Unió és a Korea is kritizálta. Az EU biztosította az USA-t, hogy megfelelő lépéseket fog tenni az érdekei védelme érdekében, míg az InsideEVs cikke szerint egy magas rangú koreai tisztviselő egyenesen árulásnak nevezte a törvényt, ami különösen fájóan érintheti a Hyundai-t.",
    "Amerika katonai felszerelésekkel támogatná Tajvant, Kína válaszlépéseket helyezett kilátásba": "Washington 1,1 milliárd dollár értékű katonai felszerelést adna el Tajvannak – jelentette be az amerikai védelmi minisztérium helyi idő szerint pénteken.\n\nAz ügyletre a külügyminisztérium is rábólintott. A csomag egyebek között hajók ellen bevethető, Harpoon típusú rakétát tartalmazna 355 millió dollár értékben. Emellett Tajvan levegő-levegő, illetve levegő-felszín támadásra alkalmas Sidewinder rakétákat is kapna 85,6 millió dollár értékben, valamint 665,4 millió dollárral támogatnák a szigetország felderítési célú radarprogramját – árulta el a Pentagon alá tartozó Védelmi Biztonsági Együttműködési Ügynökség (DSCA).\n\nLiu Peng-ju, Kína washingtoni nagykövetségének szóvivője közleményében azt írta: a tervezett fegyverüzlet\n\nnagy veszélybe sodorja a kínai-amerikai kapcsolatokat, illetve a Tajvani-szoros békéjét és biztonságát.\n\nA diplomata válaszlépéseket helyezett kilátásba.\n\nJoe Biden amerikai elnök kormánya közölte: a csomagot már fontolgatják egy ideje, és tajvani, valamint amerikai törvényhozókkal konzultálva dolgozták ki.\n\nLaura Rosenberger, a Fehér Ház illetékese közleményében aláhúzta: Kína fokozza a nyomást Tajvanon, katonái nagyobb számban vannak jelen a szigetország körül, és\n\nPeking igyekszik megváltoztatni a status quót a Tajvani-szorosban, ezért az Egyesült Államok minden szükséges eszközt megad Tajvannak az önvédelemhez.\n\nA Pentagon hangsúlyozta, hogy a pénteken bejelentett csomag nem változtatja meg a katonai egyensúlyt a térségben. Egy névtelenül nyilatkozó külügyi szóvivő rámutatott: a tervezett fegyverüzlet célja a tajvani hadsereg modernizálásának és védelmi képességei fenntartásának segítése.\n\nA tajpeji védelmi minisztérium közleményében köszönetet mondott Washingtonnak, és megjegyezte, hogy Kína közelmúltbeli provokatív tevékenységei komoly fenyegetést jelentenek a szigetországra nézve. Peking Nancy Pelosi amerikai házelnök tajpeji látogatását követően napokig hadgyakorlatozott a térségben.\n\nAz amerikai fegyverek segítenek Tajpejnek, hogy szembenézzen a kínai katonai nyomással, és hozzájáruljon a térség békéjének és biztonságának fenntartásához\n\n– áll a közleményben.\n\nA fegyverüzletre a kongresszusnak is rá kell bólintania; demokrata és republikánus források szerint az ügyben konszenzus van.\n\nCímlapkép: Walid Berrazeg/Anadolu Agency via Getty Images",
    "Nem csillapodnak az indulatok - Ismét a Tajvani-szoros fölött izmozott Kína": "Az hetek óta tartó feszültség közepette három kínai vadászgép kedden átlépte a Tajvani-szoros középvonalát - közölte a tajpeji védelmi minisztérium.\n\nA középvonal nem hivatalos határnak számít Kína és Tajvan között.\n\nElőzőleg a védelmi tárca arról adott hírt, hogy egy BZK-007 típusú kínai felderítő drón nyolc kínai katonai repülőgéppel együtt hétfőn a sziget délnyugati részén behatolt a tajvani légvédelmi azonosítási övezetbe (Air Defense Identification Zone - ADIZ).\n\nEgy ország légvédelmi azonosítási övezete azt a célt szolgálja, hogy azonosítsák az ott áthaladó repülőgépeket. A tajvani ADIZ lényegesen nagyobb, mint a tajvani légtér, és helyenként egybeesik a kínaival.\n\nPeking az utóbbi időszakban fokozta aktivitását Tajvan légvédelmi azonosítási övezetében, de katonai drónokat ritkán vet be ott. Múlt héten tajvani katonák egy közeli sziget fölött lelőttek egy azonosítatlan kereskedelmi drónt.\n\nA feszültség jelentősen megnőtt a régióban, miután Nancy Pelosi, a washingtoni képviselőház elnöke látogatást tett Tajvanon, amelyet Kína saját területének tekint. Pelosi után több más amerikai küldöttség is Tajvanra látogatott, köztük képviselők és Arizona állam kormányzója. A kínai hadsereg válaszul eddigi legnagyobb hadgyakorlatát rendezte meg a sziget körüli vizeken, és ezek során rakétákat is kilőtt. Tajvan a manőverekben egy kínai invázió előkészületeit gyanította.\n\nA tajvani külügyminisztérium kedden bejelentette, hogy a hét folyamán öt francia parlamenti képviselő érkezik a szigetre. A tárca közlése szerint a képviselők szerdától hétfőig fognak Tajvanon tartózkodni. A többpárti delegációt Cyril Pellevat szenátor vezeti.\n\nKínai J-10-es vadászrepülő. A címlapkép illusztráció, forrása: Tyg728 via Wikimedia Commons",
    "Kína történelmében a legsúlyosabb hőhullám és a harmadik legszárazabb nyár volt az idén": "A legmagasabb hőmérsékletet és az egyik legalacsonyabb csapadékmennyiséget regisztrálta Kína az utolsó 60 évben az idei kéthónapos nyári hőhullám során, amely erdőtüzeket okozott, károsította a termést és megrongálta az áramellátást – közölte az országos meteorológiai ügynökség.\n\nAz augusztusi 22,4 Celsius-fokos országos átlaghőmérséklet 1,2 Celsius-fokkal volt magasabb az évszakos normánál, míg az átlagos csapadékmennyiség 23%-kal 82 mm-re csökkent, ami a harmadik legalacsonyabb érték a feljegyzések 1961-es kezdete óta – közölte Hsziao Csan, a kínai nemzeti meteorológiai hivatal igazgatóhelyettese.\n\nElmondta, hogy a múlt hónapban 267 meteorológiai állomáson Kína-szerte a történelem legmagasabb hőmérsékletét mérték. A június közepe és augusztus vége közötti hőhullám a feljegyzések kezdete óta a legsúlyosabb volt időtartamát, kiterjedését, intenzitását és hatását tekintve – mondta Hsziao.\n\nA szélsőséges hőmérséklet általános szárazságot okozott a Jangce folyó menti régiókban, Délnyugat-Kínában, valamint Kelet- és Közép-Tibetben. A tartós hőség és a szárazság erdőtüzeket okozott, hatással volt a mezőgazdasági termelésre, a vízkészletekre és az energiaellátásra – mondta Hsziao. A Jangce a világ harmadik legnagyobb folyója, amely több mint 400 millió kínai embernek biztosít ivóvizet, és a kínai gazdaság számára a legfontosabb vízi útvonal.\n\nEközben heves esőzések sújtottak le több régiót, köztük Észak- és Dél-Kínát. Villámok, erős szél és jégeső sújtott augusztusban 13 tartományt és régiót, köztük Belső-Mongóliát és Jünnant.\n\nAugusztusban 65 000 időjárási riasztást adtak ki, főként szélsőséges hőség miatt, ami 26%-kal több, mint a tavalyi év azonos hónapjában. Szeptemberben is az átlag feletti hőmérsékletre számítanak, és arra figyelmeztettek, hogy a helyzet kezelésére tűzmegelőzési és stratégiai mezőgazdasági terveket kell készíteni. A meteorológiai hivatal a múlt hónapban 75 felhőbe vetett drónt vetett be, hogy mesterséges esőt idézzen elő 1,45 millió négyzetkilométeren Dél-Kínában az aszály enyhítésére.\n\nKapcsolódó bejegyzések Kína mesterséges esővel mentené az aszálytól a rizstermést Az aszály nem csak Európát sújtja, Kínában is olyan szárazságot és csúcshőmérsékleteket tapasztalnak, amelyet korábban sosem regisztráltak.\n\nA rekordméretű szárazság miatt Kínában egyes folyók – köztük a Jangce egyes részei – kiszáradtak, ami negatív hatással van a vízenergia-termelésre, leállította a hajózást és arra kényszerítette a nagyvállalatokat, hogy felfüggesszék működésüket. Kína kiterjedt vízenergia-rendszerének elvesztése súlyos helyzetet idézett elő Szecsuán tartományban, amely energiaellátásának több mint 80%-át vízenergiából nyeri. A múlt hónapban a délnyugati Szecsuan tartomány közölte, hogy az otthonok, irodák és bevásárlóközpontok áramellátását ritkítani fogja, miután már korábban felszólította az energiaigényes fém- és műtrágyagyártókat, hogy korlátozzák működésüket.\n\nA kínai országos meteorológiai ügynökség arra figyelmeztetett, hogy a szélsőséges időjárás valószínűleg a következő években is fennmarad, ezért nincs más út, mint megbirkózni az éghajlati válsággal és a hőmérséklet emelkedésével.\n\n(forrás: Guardian)",
    "Hamarosan Kína is beszáll az űrturizmusba": "A témában érintett kínai cég vezetője szerint 2025-ben indulhatnak az első járatok, miközben a nemzeti űrtechnológia képességek várhatóan 2027-re zárkózhatnak fel az USA szintjéhez.\n\nHárom éven belül képes lehet arra a kínai ipar, hogy szuborbitális repülésekre vigye a különleges élményekre vágyókat. Erről a kormányzati támogatást is élvező CAS Space alapítója, Jang Ji-csiang nyilatkozott az állami médiának. A túra azonban a távol-keleten sem a köznép szórakozása lesz, mivel várhatóan 300-400 ezer dollárba kerül majd egy út. (Azaz nem sokkal kevesebbe, mint amennyiért az USA-ban indulnak útra mostanában az űrturisták. Igaz, az amerikai vállalkozások pénzügyi helyzetén a szó szerint egy vagyonba kerülő jegyek sem sokat segítettek.)\n\nA vállalatvezető az iparág általános helyzetével kapcsolatban azt is elmondta, hogy a kínai űrtechnológia még ebben az évtizedben utoléri az Egyesült Államok szintjét. A helyzetre első kézből rálátó szakember szerint az ország már átlépett az űripar 2.0-ás korszakába, amit becslése alapján öt év múlva követhet a 3.0-ás időszak. Ekkora a CAS Space-nek és a hasonló területen mozgó vállalkozásoknak 5 és 14 tonna közé kell növelniük a rakéták hasznos teherbírását, globális műholdkonstellációt kell létrehozniuk, miközben kifejlesztik a újrafelhasználható rakétákat, illetve általában a gyártási- és üzemeltetési költségeket csökkentő megoldásokat találnak.\n\nA CAS Space alapítója fontosnak tartja azt is, hogy Kínában kidolgozzák az űrmissziókra vonatkozó kereskedelmi üzleti modellt, valamint a navigációval, helymeghatározással, távérzékeléssel és alacsony pályáról biztosított interneteléréssel kapcsolatos köz- és magánszolgáltatások kereteit.\n\nKínában viszonylag későn, 2015-ben kezdték el a magáncélú űrkutatási projektek állami ösztönzését. Az azóta eltelt néhány évben azonban látványos fejlődést mutat a szektor. Egy nemrégiben készült jelentés szerint ma már több mint 370 vállalkozás fókuszál az űrkutatás valamely szeletére. Ezek fejlődését segíti az iparágba globálisan is komoly mennyiségben áramló tőke.\n\nAmerika aggódva figyel\n\nMindeközben az Egyesült Államokban egyre idegesebben nézik, hol tart a kínai űrprogram. Az USA űrhaderejéért felelős frissen kinevezett altábornagy például épp a múlt héten beszélt kinevezési meghallgatásán arról, hogy Kína immár olyan képességek birtokában van, amivel megsemmisítheti az amerikai űreszközöket.\n\nB. Chance Saltzman szerint \"a legközvetlenebb fenyegetést az a tempó jelenti, amellyel stratégiai kihívóink - elsősorban a kínaiak - agresszívan törekszenek olyan képességekre, amelyek megzavarhatják, degradálhatják és végső soron akár meg is semmisíthetik műholdas képességeinket és földi infrastruktúránkat.\"",
    "Gazdaság: Chipszövetség jön létre Kína ellen": "Az USA, Japán, Dél-Korea és Tajvan együtt próbálja megakadályozni azt, hogy Kína vezető szerepet játsszon a chipkutatásban és gyártásban.\n\nVajon Dél-Koreának érdeke-e, hogy részt vegyen a Chip 4 együttműködésben, amely Kína ellen irányul? - teszi fel a kérdést a Seoul Economic Daily, amely beszámolt arról, hogy vita folyik erről kormányzati és üzleti körökben. Dél-Koreának ugyanis igen szorosak az üzleti kapcsolatai Kínával, amely rossz néven venné a részvételt az ellene irányuló szövetségben.\n\nHogy áll most a Chip 4 szövetség, amely Joe Biden amerikai elnök egyik kedvenc elképzelése? Tavaly a chipgyártás 64 legfontosabb cége Észak-Amerikában, Európában, Japánban és Tajvanon megalapította a SIAC-ot - Semiconductors in America Coalition. Erre hivatkozva vitte keresztül Washingtonban a kongresszusban Biden elnök hatalmas chipfejlesztési törvénycsomagját. A hongkongi South China Morning Post ennek kapcsán arról írt, hogy olyan ellátóláncolat jön létre, amelyhez Kínának alkalmazkodnia kell.\n\nAz USA problémája az, hogy egy chipgyár felépítése és működtetése sokkal drágább náluk, mint a Ázsiában: 20-40 százalék a különbség. Ezzel magyarázható, hogy az Egyesült Államok részesedése a világ chipgyártásában még 37 százalék volt 1990-ben, mára ez már 12 százalékra csökkent.\n\nAz amerikai autóipar vezetői is levélben fordultak Bidenhez, illetve a kongresszushoz kérve a chipprogram támogatását. Az USA másik problémája az, hogy a legfejlettebb chipeket a tajvani TSMC gyártja. A South China Morning Post ezért vezércikkben foglalkozott azzal, hogy a TSMC csatlakozott a SIAC-hoz megerősítve a Chip 4 szövetséget. A tajvani TSMC jelen van mind az USA, mind pedig Kína piacán, de új beruházásait az Egyesült Államokra koncentrálja.\n\nPeking az óriási kínai piacra hívja fel a figyelmet\n\nBiden elnök terve, amely 52 milliárd dolláros támogatást ígér az ágazatnak, azzal a feltétellel jár, hogy a kedvezményezett cég tíz évig nem fektethet be Kínában. Ez ellen több amerikai cég is tiltakozott. Dél-Korea, Japán és Tajvan jelenleg is tárgyalásokat folytat az Egyesült Államokkal arról, hogy rájuk ne vonatkozzon a kínai beruházási tilalom.\n\nA tiltakozás nem véletlen: a pekingi China Daily szerint az amerikai, japán, dél-koreai és tajvani chipgyártóknak óriási érdekeltségei vannak Kínában. A pekingi International Business School vendégprofesszora megírta, hogy egyedül Sanghajban az Apple-nek harminc kínai beszállítója van. Ezért nem lenne könnyű kizárni Kínát a globális chipgyártó hálózatból - hangsúlyozta Woo Jin-hoon professzor, aki szerint az USA arra törekszik, hogy megakadályozza a világ chipgyártó óriásait kínai üzemeik fejlesztésében.\n\nAz Intel, a Samsung és a TSMC aligha vállalhatja fel ezt, mert akkor lemarad a nemzetközi versenyben - érvel a pekingi China Daily. Amely arra is rámutat, hogy Dél-Korea chipexportjának a legfőbb célpontja Kína. 2000-től 2021-ig Dél Korea chipexportja több mint a 12 szeresére nőtt Kínába. A globális kereskedelem a komparatív előnyre épít - hangsúlyozza a China Daily, amely tudatosan mellőzi a nemzetbiztonsági szempontokat, pedig Biden elnök pontosan erre hivatkozva akarja létrehozni a Chip 4 szövetséget.",
    "Ugyanazokkal a gyengeségekkel küzd a kínai és az orosz hadsereg": "Az amerikai Nemzeti Védelmi Egyetem legújabb elemzése szerint Kína katonai vezetői osztoznak egy olyan potenciális gyengeségben, amely komoly problémát okozott az oroszoknak Ukrajnában, és akadályozhatja őket abban, hogy hasonló háborút folytassanak.\n\nA jelentés a Népi Felszabadító Hadseregen (PLA) belül a keresztkiképzés hiányát nevezi meg lehetséges Achilles-saroknak, de az elemzők továbbra is óvakodnak Kína képességeinek alábecsülésétől, és óva intenek az Oroszországgal való összehasonlítástól − írta meg a CNN.\n\nA jelentés a PLA öt haderőneme − hadsereg, haditengerészet, légierő, rakétahadsereg és stratégiai támogató erők − több mint 300 vezető tisztjének hátterét vizsgálta a 2021-ig tartó hat évben. Megállapította, hogy az egyes haderőnemekben szolgálatot teljesítő vezetők valószínűleg nem rendelkeznek operatív tapasztalattal más szolgálati ágban, mint ahol megkezdték pályafutásukat.\n\nMás szóval a PLA katonái katonák maradnak, a tengerészek tengerészek. Ez éles ellentétben áll az amerikai fegyveres erőkkel, ahol a keresztkiképzés 1986 óta törvényi előírás.\n\nA 73 oldalas jelentés azt állítja, hogy ez a „merevség (...) csökkentheti Kína hatékonyságát a jövőbeli konfliktusokban”, különösen a nagy fokú közös szolgálati fellépést igénylő konfliktusokban, és azt sugallja, hogy a PLA erői ugyanolyan problémákba ütközhetnek, mint amilyenek orosz kollégáikat is sújtották Ukrajnában, ahol alacsony volt a fegyveres erők „általános kohéziója”.\n\nMióta Oroszország hét hónappal ezelőtt megkezdte invázióját szomszédja ellen, az orosz katonai struktúra hiányosságai nyilvánvalóvá váltak a külső megfigyelők számára.\n\nElemzők szerint a közelmúltban, amikor az ukrán ellentámadás megfutamította az orosz csapatokat, Moszkva szárazföldi erői nem kaptak légi fedezetet, míg a háború korábbi szakaszában logisztikai problémák nehezítették, hogy Oroszország képes legyen ellátni erőit − a teherautók nem rendelkeztek a terepviszonyoknak megfelelő gumiabroncsokkal, és a karbantartás hiánya miatt folyamatosan lerobbantak.\n\nA jelentés szerzője, Joel Wuthnow szerint a PLA magas rangú vezetői hasonló problémákkal szembesülhetnek a keresztkiképzés hiánya miatt.\n\nA műveleti parancsnokok például ritkán rendelkeznek tapasztalattal a logisztikában, és fordítva. Azok a műveleti parancsnokok, akiknek soha nem kellett magas szintű ismereteket szerezniük a logisztikáról vagy a karbantartásról, könnyen meglehet, hogy nem tudják optimálisan használni ezeket az erőket, ami párhuzamba állítható egy másik orosz kudarccal 2022-ben\n\n− írta a jelentésben Wuthnow, az egyetem Kínai Katonai Ügyek Tanulmányozásával Foglalkozó Központjának vezető kutatója.\n\nA jelentés szerint 2021-ben a négycsillagos rangú parancsnokok − mint például a vezérkari főnökök egyesített parancsnokságának vagy az Indo-csendes-óceáni Parancsnokságnak a vezetője az Egyesült Államokban, illetve a Központi Katonai Bizottság vagy a hadszíntéri parancsnokságok vezetői Kínában − összehasonlításakor a 40 amerikai tiszt mindegyike rendelkezett szolgálati kereszttapasztalattal, míg az azonos pozícióban lévő 31 kínai parancsnok 77 százaléka.\n\nA jelentés egy másik kulcsfontosságú különbséget is megállapít: Az Egyesült Államokban a négycsillagos parancsnokok szinte mindegyike rendelkezett operatív tapasztalattal. Kínában majdnem a felük „hivatásos politikai komisszár” volt.\n\nNem szabad lebecsülni a kínaiakat\n\nCarl Schuster, az Egyesült Államok Csendes-óceáni Parancsnoksága hawaii Közös Hírszerző Központjának korábbi műveleti igazgatója úgy nyilatkozott, hogy a most megjelent jelentés „a legjobb értékelés arról, hogy Kína hol tart, és hová tart, amit eddig láttam”.\n\nEnnek ellenére óva intett attól, hogy ezt a jelentést előrejelzésként használjuk arra vonatkozóan, hogy a PLA hogyan járna egy Ukrajnához hasonló háborúban, mivel számos egyéb előnye van az orosz hadsereggel szemben.\n\nKína jobb kiképzést ad az újoncoknak, és már nem támaszkodik a sorkatonákra, míg az orosz hadsereg a sorkatonai állományra támaszkodik, amelynek 80-85 százaléka mindössze hét hónapos kiképzésen esik át.\n\nOroszországgal ellentétben Kínában ráadásul hivatásos altiszti állomány van − tette hozzá.\n\nSchuster, aki jelenleg a Hawaii Pacific Egyetemen tanít, úgy becsülte, hogy Kína körülbelül négy-öt évvel van lemaradva az Egyesült Államoktól a műveleti képességek összehangolásának tekintetében, de figyelmeztetett, hogy a közelmúltbeli hadgyakorlatok „azt sugallják, hogy egyre inkább felzárkóznak”.\n\nEnnek bizonyítékaként említette a közelmúltbeli, Tajvan körüli hadgyakorlatot.\n\nA tanulmánynak az a ki nem mondott következtetése, hogy a PLA nem képes hatékony összehangolt műveleteket végrehajtani, helytelen\n\n– mondta Schuster.\n\nA washingtoni Georgetown Egyetem adjunktusaként is tevékenykedő Wuthnow jelentése demográfiai különbségeket is talált a kínai és az amerikai vezetők között.\n\nA vezető kínai tisztek homogének voltak életkor, végzettség, nem és etnikai hovatartozás tekintetében\n\n− áll a jelentésben.\n\nA négycsillagos kínai tisztek átlagosan idősebbek voltak amerikai társaiknál (64 vs. 60), és több évet töltöttek a hadseregben (46 vs. 40).\n\nAz amerikai vezetés sokszínűbb volt, két nő és három afroamerikai volt köztük, szemben a PLA homogén vezetésével (teljesen férfi és 99 százalékban han kínai)\n\n− áll a jelentésben.\n\nÉs még egy utolsó szembetűnő különbség: Az amerikai tisztek 58 százaléka szolgált már külföldön, míg a kínai tisztek közül egynek sem volt tengerentúli tapasztalata.\n\nA Hszi Csin-ping-faktor\n\nA jelentés azt is megjegyezte, hogy Hszi Csin-ping kínai vezető hogyan szigorította a PLA vezetését, mióta 2013-ban átvette a Kínai Kommunista Párt irányítását.\n\nA kínai Központi Katonai Bizottság elnökeként Hszi személyesen is részt vesz a vezető tisztek kiválasztásában − áll a jelentésben.\n\nMinden PLA-tiszt a Kínai Kommunista Párt tagja, és kellő politikai érzékkel kell rendelkeznie ahhoz, hogy bizonyítsa lojalitását Hszi és az ő programja iránt\n\n− írta a jelentés, megjegyezve, hogy Hszi a vezető tiszteket földrajzilag rotálja Kínán belül, hogy megakadályozza, hogy olyan hálózatokat alakítsanak ki, amelyek egy napon veszélyeztethetik a vezetését.\n\nUgyanakkor azt is megjegyezte, hogy Hszi gondosan ügyel arra, hogy a vezető tisztek körében jutalmazza a lojalitást és a türelmet.\n\nHszi Csin-ping nem hagyta ki azt a generációt, amelynek tagjai kivárták a sorukat, hogy a modern konfliktusokat jobban ismerő fiatalokat léptessen elő később a helyükre\n\n– írta a jelentés.\n\nAhogy ezek az idősebb tisztek elérik a rangjuknak megfelelő nyugdíjkorhatárt − a Központi Katonai Bizottságban dolgozók esetében akár 68 évesek is lehetnek −, utódaik több tapasztalatot fognak hozni a modern harctérről, beleértve a legújabb technológiákat is.\n\nA hagyományok és a szervezeti kultúra által okozott problémák azonban várhatóan megmaradnak − áll a jelentésben.\n\n(Borítókép: A PLA katonái terrorellenes gyakorlatot hajtanak végre 2022. augusztus 26-án a kínai Csangcsun Csilin tartományban. Fotó: Fu Tian / China News Service / Getty Images)",
    "Washington folytatja a technológiai keresztes hadjáratát Kína ellen": "A Fehér Ház megtiltja a szövetségi támogatásban részesülő amerikai tech cégeknek, hogy a következő tíz évben fejlett technológiai létesítményeket építsenek Kínában – közölte Joe Biden amerikai elnök kormánya. Ezt a tervet egy ötvenmilliárd dollár értékű beruházással együtt hozták nyilvánosságra, aminek célja az amerikai félvezetőipar kiépítése – írta a BBC. A döntést valószínűleg az indokolta, hogy az üzleti csoportok több állami támogatást szorgalmaznak, hogy csökkenthessék a Kínától való függőségüket. Az elmúlt időszakban a globális csiphiány jelentős mértékben lassította a világ technológiai fejlődését és a termelést.\n\nFotó: Mandel Ngan/AFP\n\nKi fogunk építeni egy védőkorlátot, ami megakadályozza, hogy a csiphiány veszélyeztesse a nemzetbiztonságot. Nem engedhetjük, hogy az amerikai cégek csak azért, mert nem jutnak félvezetőkhöz Kínába, lapátolják az amerikai kormánytól kapott pénzt. Ennek érdekében tiltjuk meg, hogy a tudást és a technológiát Kínába vigyék a következő tíz évben\n\n– mondta az amerikai kereskedelmi miniszter, Gina Raimondo. Hozzátette, hogy a US Chips and Science Act nem tiltja, hogy a támogatott amerikai cégek azért bővítsék a már meglévő kínai gyáraikat, hogy növeljék az ottani értékesítésüket.\n\nAugusztusban Joe Biden aláírt egy törvényt, ami\n\n280 milliárd dollárt különít el a csúcstechnológiás gyártásra és tudományos kutatásokra.\n\nEnnek oka, hogy az USA megakadályozza a technológiai előnyének elvesztését. Ez a támogatási csomag adókedvezményeket tartalmaz azoknak a cégeknek, amik számítógépes csipgyártó üzemeket építenek az Egyesült Államokban.\n\nFotó: Sun Xinming/AFP\n\nJelenleg az USA állítja elő a félvezetők globális kínálatának 10 százalékát.\n\nEz az arány az 1990-es években még nagyjából a teljes világpiaci kínálat 40 százaléka volt. A félvezetők elengedhetetlen alkatrészei a modern autóknak és az okostelefonoknak.\n\nA washingtoni kínai nagykövet már felszólalt a döntés ellen, elítélte a US Chips and Science Act rendelkezéseit és kijelentette, hogy a Biden-kormányzat hidegháborús mentalitást folytat.\n\nFotó: Artur Widak/AFP\n\nTöbb amerikai csipgyártó cég már most is a saját bőrén érzi a Fehér Ház Kína-ellenes magatartását. A hónap elején amerikai tisztviselők felszólították az Nvidiát és az AMD-t, hogy ne értékesítsenek több mesterségesintelligencia-csipet Kínába.\n\nA Webbush Securities munkatársa, Dan Ives a BBC-nek úgy nyilatkozott, hogy a tilalom fájdalmas lesz azoknak a cégeknek, akiknek kiterjedt a tevékenysége Kínában. Ezzel együtt arról is beszélt, hogy\n\nWashington döntése az érzékeny pontján találja el Pekinget.\n\nSzerinte ez után valóban fel fognak lángolni a geopolitikai feszültségek a két ország között.",
    "Kína kikelt az USA új intézkedése ellen": "Az Egyesült Államok jelenlegi gyakorlatával megsérti a tisztességes piaci verseny alapelveit - mondta a minisztériumi illetékes, aki szerint az amerikai félnek azonnal vissza kell vonnia ezeket az intézkedéseket, és tisztességes politikát kell folytatnia a külföldi társaságokkal, köztük a kínai vállalkozásokkal szemben, írt az MTI a TASZSZ és a Reuters hírügynökségekre hivatkozva.\n\nWashington a tilalommal megzavarja a globális ellátási láncokat, kárt okoz az amerikai gyártóknak is - mondta a kínai szóvivő.\n\nEngedélyköteles lett az amerikai export\n\n\n\nA The New York Times előzőleg arról számolt be, hogy Joe Biden amerikai elnök kormánya korlátozta a szuperszámítógépekhez és mesterséges intelligenciához tervezett egyes integrált áramkörök értékesítését Oroszországnak és Kínának. A szerverrendszerekben alkalmazott, grafikus processzorokat gyártó Nvidia és AMD cégek két nagyteljesítményű chipjének exportja engedélykötelessé vált. Washington azzal számol, hogy az intézkedéssel korlátozni tudja ezek felhasználását katonai célokra Oroszországban és Kínában.\n\nKína azért feltalálja magát, mint mindig\n\n\n\nJay Goldberg, a D2D Advisory, pénzügyi és stratégiai konzultációs cég vezérigazgatója arra hívta fel a figyelmet, hogy Kínában több olyan cég is működik, amely képes kiváltani a Nvidia és az AMD egyes chipjeit. Kínában számos startup cég jött létre chipek gyártására, alapítóik közül sokan épp ezeknél az amerikai cégeknél dolgoztak korábban.\n\nEgy másik szakértő pedig azt mondta, hogy a washingtoni korlátozások nem akadályozzák meg a kínai technológiai vállalatokat a fejlődésben, de kétségtelenül megdrágulnak a kutatások, amelyek kevéssé lesznek hatékonyak rövid távon - írta at MTI.",
    "Ujgur vezető: a nemzetközi közösség ismerje el népirtásként Kína tevékenységét!": "Megosztás itt:\n\nA tisztségviselő a bécsi parlament előtt arról beszélt, hogy Kína el akarja törölni a kisebbséget, kultúráját és vallását.\n\nSzajragul Szaujtbaj aktivista, akit a kínai hatóságok átnevelő táborba zártak, jelezte: az ENSZ emberi jogi főbiztosságának jelentése után azt reméli, hogy a nemzetközi közösség határozottabban lép fel a Peking által elkövetett bűncselekmények ellen.\n\nDolkum Isza szerint a helyzet az elmúlt öt-hat évben jelentősen romlott, és legalább hárommillió ujgur került átnevelő táborokba. Becslések szerint több mint egymillió ujgur gyermeket választottak el a szüleitől - jegyezte meg. Az ujgur vezető hozzátette: édesanyja is egy átnevelő táborban halt meg.\n\nA tisztségviselő szerint Peking az ujgur kisebbség fizikai megsemmisítésére törekszik. Ennek eszközei egyebek között a sterilizáció, a kényszermunka, valamint a mecsetek és temetők lerombolása. Isza szerint Peking \"ideológiai betegségként\" tekint az ujgurok által követett muszlim vallásra.\n\nIsza visszafogottnak nevezte az ENSZ napokban közzétett jelentését a kínai jogsértésekről, és cselekvésre szólította fel a nemzetközi közösséget, amelynek szavai szerint erkölcsi és jogi kötelessége lépni az ügyben.\n\nAz Iszához hasonlóan jelenleg külföldön élő Szaujtbaj Kína elítélését követelte. Az aktivista több hónapot töltött egy táborban, ahol kínzás és nemi erőszak szemtanúja volt. Meggyőződése, hogy az ujgurok tervezett népirtás áldozatai.\n\nAz ujgur küldöttség csaknem minden osztrák párttal tárgyalt Bécsben. Ausztria felszólította Kínát, hogy óvja a kisebbségek jogait.\n\nPeking következetesen visszautasítja a vádakat, és azt állítja, hogy a táborokban az ott lévők szakképzést kaptak.",
    "Kína inkább eladja a már megvett gázát, ahelyett, hogy felhasználná": "Meglepő helyről érkezhetnek újabb LNG-szállítmányok az orosz gázszállítások leállása miatt szenvedő európai és az emiatt velük árversenyre kényszerülő ázsiai piacokra. Míg a vezető gazdaságok világszerte küszködnek gázigényük fedezésével, addig a zéró Covid-politikáját és a gazdaság lassulását nyögő Kína – mely 2021-ben a világ legnagyobb LNG-importőre volt – a kereslet 20 százalékos visszaesésével szembesül.\n\nFotó: Dwayne Senior / Bloomberg via Getty Images\n\nMindennek hatására például a harmadik legnagyobb kínai olajcég, a CNOOC novemberi kihajózással kínálja egyik korábban leszerződött, ausztrál eredetű szállítmányát, kihasználva a rendkívül magas európai és ázsiai árakat – írja a Bloomberg.\n\nA földgázkereslet divergenciájából nem csupán a nagy kínai vállalatok, de a kisebb LNG-importőrök is igyekeznek profitálni, így árupiaci szereplők szerint például az ENN Energy Holdings és a Jovo Group is kínál szállítmányokat Ázsiában.",
    "Hatvanötmillióan kerültek vesztegzár alá Kínában": "Kína 65 millió állampolgárát helyezte vesztegzár alá a koronavírus-járvány miatt, és eltanácsolja az embereket attól, hogy utazzanak az országban a közelgő nemzeti ünnep alkalmából.\n\nA délnyugati Csengtu tartományi székhely 21 millió lakosának többségét a lakásában vagy lakóövezetében kötelezték maradásra, és Tiencsin kelet-kínai kikötővárosban az iskolák áttértek az online oktatásra, miután 14 újabb fertőzöttet jelentettek a városban.\n\nKína, amely a koronavírus-járvánnyal szemben az úgynevezett „zéró-Covid” politikáját folytatja, hétfőn országszerte összesen 1552 megbetegedést jelentett, ami viszonylag elenyésző szám az 1,4 milliárdos összlakossághoz képest. Ennek ellenére, ahol a fertőzés megjelenik, a hatóságok azonnal karantént vagy vesztegzárat vezetnek be, és elkülönítik azokat a személyeket, akik közeli kapcsolatba kerültek akár csak egyetlen fertőzöttel – írja az MTI.\n\nAz országban szeptember 10–12-én tartják a hagyományos középőszi, más néven holdkék fesztivált, amely a második legnagyobb ünnep a holdújév után. A vírusellenes intézkedések súlyos áldozatokat követelnek a gazdaságtól, a turizmustól és a társadalomtól általában, de az országot irányító Kommunista Párt szerint elengedhetetlenek ahhoz, hogy sikerüljön megakadályozni a járvány szélesebb körű elterjedését.\n\nAz országban összesen 33 városban vezettek be korlátozó intézkedéseket a lakosok számára. Mióta Vuhanban 2019-ben kitört a járvány, Kína-szerte emberek tízmilliói kerültek karanténba vagy vesztegzár alá, amelyet a hatóságok kíméletlenül keresztülvittek, gyakran megakadályozva a lakosokat abban, hogy élelmiszerhez, egészségügyi ellátáshoz vagy alapvető létszükségleti cikkekhez jussanak.\n\nA legnagyobb kínai város, Sanghaj öthetes zárlata megbénította a helyi gazdaságot, tiltakozásokhoz és a külföldi állampolgárok elvándorlásához vezetett.",
    "Kína kirántja a szőnyeget az USA alól Latin-Amerikában": "Washingtont jelenleg különösen aggasztja, hogy Latin-Amerika országai nem állnak a Nyugat mellett az Oroszország elleni hatalmi harcban. Március elején az ENSZ Közgyűlésében a legtöbben elítélték az Ukrajna elleni orosz támadást. Az orosz gazdaság megrogyasztására szánt átfogó szankciókban azonban nem vesznek részt, kivéve a különböző kis karibi államokat, amelyek támogatnak bizonyos intézkedéseket az orosz oligarchák ellen.\n\nEmellett Latin-Amerika kormányai megtagadják Ukrajna politikai támogatását, sőt egyes esetekben nyíltan kritizálják a nyugati országok oroszellenes politikáját. A Mercosur államszövetség például kifejezetten megtagadta, hogy Zelenszkij elnök nyilvánosan felszólaljon a szervezet július 21-i asuncióni csúcstalálkozóján.\n\nKína lelépi az USA-t\n\nAz elmúlt két évtizedben Kína kirántotta a szőnyeget az USA alól, az ezredforduló óta Peking befolyása gyorsan nő Latin-Amerikában. Míg 2000-ben a régió exportjának mindössze 1,1 százaléka irányult Kínába, 2018-ban, a járvány kezdete előtt ez már 21 százalék volt - ha nem számítjuk az Egyesült Államokhoz szorosan kapcsolódó Mexikót. Kína már egyértelműen megelőzte az USA-t, ahova ugyanabban az évben az export mindössze 15 százaléka irányult.\n\nKína hitelezőként is egyre fontosabb szerepet tölt be. 2005-től a koronavírus-járvány kitöréséig összesen 141 milliárd dollárt biztosított a régió országainak, többet, mint a Világbank, az Amerika-közi Fejlesztési Bank és a Dél-amerikai Fejlesztési Bank együttvéve. Dél-Amerika öt legnagyobb gazdasága közül Kína jelenleg Brazília, Chile és Peru legnagyobb, míg Argentína és Kolumbia második legfontosabb kereskedelmi partnere.\n\nKína hitelezőként és befektetőként is egyre nagyobb jelentőséggel bír Latin-Amerikában. Fotó: Depositphotos Kína hitelezőként és befektetőként is egyre nagyobb jelentőséggel bír Latin-Amerikában. Fotó: Depositphotos\n\nKína kiemelt figyelmet fordított a regionális infrastruktúra bővítésére is. Hszi Csin-ping elnök 2015-ben ígéretet tett arra, hogy tíz éven belül 250 milliárd dollárt fektet be a térségbe. 2017 óta a latin-amerikai országok csatlakozhatnak Kína Új Selyemút (BRI) kezdeményezéséhez, amelynek célja kikötők, utak, vasutak és gátak építése kínai vezetéssel. Dél-Amerika kilenc spanyolajkú országa közül hét, köztük Argentína, Chile és Peru csatlakozott a BRI-hez. Latin-Amerika hat legnagyobb gazdasága közül csak Brazília, Mexikó és Kolumbia hiányzik.\n\nFüggőségek jönnek létre\n\nA Kínával való szorosabb gazdasági kapcsolatok azt is jelentik, hogy egyre több Kína-barát érdekcsoport jelenik meg, még olyan körökben is, amelyeknek ideológiailag kevés közük van kommunista párthoz. Például a brazil mezőgazdasági export lobbi, amelynek fő vevője Kína, sürgeti Bolsonaro elnököt, hogy javítsa kapcsolatait Kínával. Hasonlóképpen, a chilei üzleti elit ma már Kína-barátnak számít. Kína jelenleg Chile legfontosabb kereskedelmi partnere, jóval megelőzve az Egyesült Államokat.\n\nEmellett Kína együttműködik a politikai, üzleti és tudományos elittel, hogy meggyőzze őket a kínai politikai rendszer felsőbbrendűségéről. Ez különösen a kínai tanulmányutakra és konferenciákra szóló fizetett meghívások esetében fordul elő. Arról próbálják meggyőzni a látogatókat, hogy a demokrácia nélküli kínai fejlődési modell felülmúlja a nyugatit. Ennek valódi célja, hogy legitimálja az egypárti uralmat.\n\n2017-ben Hszi elnök bejelentette, hogy 2023-ra a térségből 15 ezer politikai szakértőt hívnak meg Kínába. A kínai lobbimunka minden bizonnyal sikerekre utalhat. A pekingi Qu Dongyu például felülmúlta az amerikai jelöltet az ENSZ Élelmezésügyi és Mezőgazdasági Szervezete (FAO) 2019-es főigazgatói választásán, részben annak köszönhetően, hogy elhozta a legtöbb latin-amerikai szavazatát.\n\nElfelejtett Monroe-doktrína\n\nA kínai terjeszkedés ellen természetesen az Egyesült Államoknak kellene ellenállást kifejtenie. James Monroe amerikai elnök már 1823-ban megfogalmazta a róla elnevezett doktrínát, amely szerint az USA befolyási övezetének tekintette az egész amerikai kettős kontinenst, és beavatkozással fenyegetőzött, ha idegen államok – akkoriban az európai gyarmati hatalmak – beavatkoznak. szánták. Ez volt az amerikaiak vezérelve egészen az ezredfordulóig – amelyet magában a térségben is gyakran kritizálták. De a jelenlegi kínai terjeszkedés kapcsán ez az elv úgy tűnik, hogy feledésbe merült Washingtonban.\n\nTrump tevékenységének romjain\n\nTrump volt elnök politikája különösen romboló hatással volt. Latin-Amerikát elsősorban olyan problémás régiónak tekintette, amely az illegális bevándorlással, a kábítószer-kereskedelemmel és a csoportos bűnözéssel megnehezítette az USA életét. Ahelyett, hogy a térség demokratikus erőit erősítette volna, az illegális migráció megfékezésének reményében az egyre inkább tekintélyelvű elnököket támogatta Közép-Amerika északi részén. A déli szomszédokkal kapcsolatos gyakori becsmérlő megjegyzései azt eredményezték, hogy az USA amúgy is megrongálódott hírneve az ottani lakosság körében beomlott.\n\nTrump négyéves hivatali ideje alatt mindössze egyszer járt a régióban, 2018-ban a G-20 Buenos Aires-i csúcstalálkozóján. Ezzel szemben Hszi Csin-ping már tizenkét latin-amerikai országban járt, több országban, mint Trump és Barack Obama együttvéve.\n\nA Covid-járvány tovább erősítette Kína pozícióját a régióban. Míg az Egyesült Államok és Európa nagyrészt a betegség otthoni leküzdésére szorítkozott, Peking már korán támogatta Latin-Amerikát maszkok, védőöltözetek és tesztkészletek – később vakcinák – nagyszámú szállításával.\n\nA Nyugat nélkülözhetetlen partnere\n\nMárpedig Latin-Amerika nem elhanyagolható erőforrásokkal rendelkezik. Az EU népességének körülbelül másfélszerese, a bruttó hazai össztermék jelenleg az EU egyharmadát kitevő mértéke, valamint globálisan jelentős nyersanyag-beszállító pozíciója miatt a Nyugat számára stratégiai partner kellene, hogy legyen.\n\nTekintettel a Nyugat érdeklődésének hiányára, sok latin-amerikai politikus úgy látja Kínát, mint pragmatikus és megbízható lehetséges szövetségest. Márpedig a tapasztalatok azt mutatják, hogy a kínaiakkal való együttműködés korántsem problémamentes.\n\nPéldául egy gigantikus kínai vízierőmű Ecuadorban rendkívül túlárazott projektnek bizonyult, jelentős környezeti problémákkal. Peruban heves összecsapás folyik a helyi lakosok és egy nagy kínai bánya között, miután az utóbbi nem teljesítette a szerződésben vállalt kártérítést. A kínai hitelek merev törlesztési feltételei sem teszik előnyössé a Kínával való együttműködést.\n\nKína növekvő befolyása azzal fenyeget, hogy aláássák a térség újonnan kialakuló demokráciáit. Az egyre erősödő tekintélyelvű tendenciák már számos országban azonosíthatók. Félő, hogy a tekintélyelvű fejlődési modell kínai népszerűsítése új legitimációs alapot ad az ilyen próbálkozásoknak.\n\n(Káncz Csaba szerzői oldala itt érhető el.)",
    "A kínai gazdasági modellbe vetett bizalom összeomlott": "Közeledik a kínai kommunista párt 20. kongresszusának időpontja, amelyen Hszi Csin-ping elnököt immár harmadik alkalommal választhatják meg Kína elnökének. Eközben a hatalmas ázsiai országban egyre nagyobb a baj, hiszen óriási méreteket ölt az ingatlanválság. A városi háztartások vagyonának több mint kétharmada ingatlanokban van, és a világ legnépesebb országában az építőipar adja a GDP egyötödét. Az ingatlanpiaci probléma gazdasági nehézségeket, sőt kisebb társadalmi nyugtalanságokat is okoz.\n\nAz ingatlanfejlesztések felpörgetése korábban Kína felemelkedésének jelképe volt. Az ingatlanpiaci válság azonban nagyon égető kérdéssé vált. Ezért a kínai gazdasági modellbe vetett bizalom összeomlott. Az ingatlanvásárlók száma megcsappant, a hitelfelvevők a jelzáloghitelek miatt sztrájkolnak, az ingatlanfejlesztők pénze pedig elfogyott. Júliusban az újlakás-eladások összege 29 százalékkal esett vissza az egy évvel korábbihoz képest. Kína legnagyobb ingatlanfejlesztője, a Country Garden arról számolt be, hogy korábbi nyereségének már nyoma sincs. A vállalat szerint a kínai ingatlanpiac gyors visszaesésben van – írta meg az Economist. Nemrég írtunk arról is, hogy Kína adhatja meg a kegyelemdöfést a világnak.\n\nA kínai kormány két évvel ezelőtt korlátozni kezdte az ingatlanfejlesztők hitelfelvételi lehetőségeit, ezzel szándékozta megállítani az ingatlanpiaci Armageddont. A kínai elnök, Hszi álláspontja, hogy „a lakhatás a lakhatásért való, nem a spekulációért”. Az eredeti elképzelése az volt, hogy a szigorúbb szabályok visszafogottabbá tehetik az ingatlancégeket, valamint elriasztják a spekuláns vásárlókat, ami lehetővé tenné, hogy az ingatlanberuházások volumene józan ésszel is belátható mértékre csökkenjen.\n\nA válság ma már politikai és gazdasági probléma is. Az ország egyes részein a szorongás dacba fordult át. A jelzáloghitelesek összefogtak, és azzal fenyegetőztek, hogy a hiteleik törlesztését nem folytatják, ha nem a beruházók nem folytatják a munkát azokon a lakásokon, amelyeket már régen kulcsrakészen kellett volna megkapniuk.\n\nAz Economist szerint a problémát részben az is okozza, hogy a kínai kormány zéró-Covid-politikája miatt a kormányzattal szemben is meginoghat az ebben érintett emberek bizalma. A probléma másik oka, hogy a kínai kormány eredeti terve nem oldotta meg a felmerült ellentmondásokat. A kínai kormány döntései rontották az ingatlancégek likviditási helyzetét, pedig ezeknek szükségük van könnyen hozzáférhető tőkére, hogy abból finanszírozni tudják az előre eladott lakások építését.\n\nA korábban elkezdett projektek befejezésének késése viszont megnehezítette az újak eladását. A lakáseladások visszaesése pedig alaposan lecsökkentette a cégek likviditását. A koherens csődeljárás hiánya pedig bizonytalanságba taszította az olyan cégeket, mint az Evergrande.\n\nA kínai kormány gyors megoldásokkal próbálkozott. Csökkentette a kamatlábakat, és lehetővé tette a helyi önkormányzatok számára, hogy enyhítsenek a lakásvásárlással kapcsolatos korlátozásokon. Bátorította a befejezetlen építési projektek helyi megmentését is. A helyi hatóságoknak azonban a problémák enyhítésére nem állnak rendelkezésre az ehhez szükséges források, nem utolsósorban azért sem, mert az ingatlanok eladásának visszaesése csökkenti a földeladásokból származó bevételeiket is.\n\nA megoldás az lehet, hogy át kell alakítani a kínai ingatlanpiacot. A helyi önkormányzatoknak más bevételi forrásokra van szükségük, hogy csökkentsék a földeladástól való függőségüket. A be nem épített ingatlanok esetén a pénzelőleg átvételét jobban ellenőrizni kell a csalások és az összeomlások megelőzése érdekében. Ahogy a népesség nem növekszik majd tovább, és a városokba vándorlás is lelassul, az ingatlanberuházásoknak csökkenniük kell. Az Economist szerint a kínaiaknak a figyelmüket arra kell fordítaniuk, hogy a lehető legtöbbet hozzák ki meglévő lakásállományukból.\n\nRövid távon a kínai tisztviselőknek egy nagy mentőakción kívül nincs más választásuk. A kormány azt akarja, hogy az olyan, állami irányítás alatt működő hitelezők, mint a Kínai Fejlesztési Bank, kölcsönözzenek a helyi kormányzati szerveknek, így pedig azok segíteni tudnak az ingatlanfejlesztőkön is. Az ingatlanpiac szerkezetátalakítását azonban elhalasztják. A kínai ingatlanválság önmagában is hatalmas katasztrófa lenne, de az Economist szerint a zéró-Covid-politika és a technológiai cégek vegzálása is bizonyítja, hogy Hszi elnök nem biztos, hogy helyesen kezeli a világ második legnagyobb gazdaságával kapcsolatos nagy kérdéseket.\n\n(Borítókép: Fejlesztés alatt álló lakóépületek Pekingben 2022. július 29-én. Fotó: Bloomberg / Getty Images)",
    "Fidelity: Kína a maga útját járja - Tőzsdefórum": "Míg az infláció a világ nagy részén az irányadó kamatlábak emelésére kényszeríti a döntéshozókat, addig Kína más ritmusra táncol, és fenntartja a további lazítás lehetőségét. A People’s Bank of China idén augusztus végén váratlanul harmadszor is kamatot csökkentett, mivel az ingatlanpiaci visszaesés, a fogyasztás gyengélkedése és a Covidhoz kapcsolódó korlátozások közepette a növekedés tovább lassult. Az exportnak a lanyhuló külföldi kereslet miatti gyengülése szintén rányomta a bélyegét a gazdasági kilátásokra.\n\nA növekedés újbóli fellendítése elsődleges prioritássá vált, és a kínai döntéshozóknak – amerikai és európai társaikkal ellentétben – óriási szerencséjük van a 3% alatt maradó hazai inflációval. A második negyedévben a tízéves futamidejű kínai államkötvények referenciahozama több mint egy évtized óta először csökkent a tízéves kincstárjegyek hozama alá, azóta pedig a hozamkülönbség több mint 60 bázispontra nőtt. Első látásra úgy tűnik, hogy ez csökkenti a kínai onshore állampapírok relatív vonzerejét a globális befektetők szemében, bár a kép árnyaltabb, ha az inflációval korrigált reálhozamokat és a tágabb makrogazdasági hátteret is figyelembe vesszük.\n\nKína szembemegy az USA által beindított, a magasabb kamatlábak felé mutató trenddel, és az ebből eredő hozamkülönbség komoly következményekkel jár a kötvénybefektetők és a globális devizapiacok számára.\n\nEmiatt a Fidelity szakértői szerint komoly esély van arra, hogy a közeljövőben Kínában újabb kamatláb-csökkentésekre fog sor kerülni, melyek kedvezőbb helyzetbe hozzák a kínai onshore kötvényeket, ugyanakkor fokozni fogják a renminbire nehezedő nyomást, amely így tovább fog gyengülni a dollárral szemben. A Kína által idén eddig meghozott lazítások nem nagyon lendítették fel sem a vállalatok hitelfelvételi kedvét, sem az üzleti aktivitást, így egyre több érv szól a további és a korábbiaknál határozottabb szakmapolitikai beavatkozások szükségessége mellett. „Ezzel együtt nem számítunk arra, hogy olyan drámai mértékű monetáris vagy fiskális intézkedésekre kerülne sor, mint amelyeket a nagyobb fejlett piacok döntéshozói a Covid által előidézett gazdasági lassulás hatására hoztak” – tette hozzá Al-Hilal István, a Fidelity közép-kelet-európai igazgatója.\n\nAz USA és Európa más röppályán mozog\n\nAz elszabadult energiaárak, a növekvő munkaerőköltségek és a koronavírus miatti gazdaságélénkítő intézkedések hatására az USA gazdasága túlfűtötté vált, az Ukrajna elleni orosz invázió pedig rekordmagasságba repítette az inflációt Európában. Az USA és az eurózóna inflációja júliusban 8,5% illetve 8,9%, míg Kína fogyasztói árindexe ugyanebben a hónapban mindössze 2,7% volt. Az ezen a héten közzétett új adatok arról tanúskodnak, hogy az USA inflációja augusztusban ismét meghaladta az előzetes várakozásokat, és eladási hullámot indított be a piacokon. A kínai kamatlábcsökkentési ciklus és a lanyha gazdasági kilátások hatására a kínai deviza akár tovább is gyengülhet a dollárhoz képest. Ezzel együtt a tőkekiáramlás a jelek szerint nem okoz komoly fejtörést a kínai jegybanknak, mivel az ország – nem utolsó sorban a háromezer milliárd dolláros devizatartalékoknak köszönhetően − szigorúan ellenőrzése alatt tartja a határokon átívelő pénzáramlást.\n\nA Fidelity várakozásai szerint a népesség elöregedésével párhuzamosan a demográfiai trendek hosszabb távon (értsd: évtizedeken át) lefelé ható nyomást fognak gyakorolni Kína semleges alapkamatlábára. Az ilyesmi általában alacsonyabb termelékenységet, gyengébb tőkearányos megtérülést és ebből adódóan alacsonyabb kamatlábakat idéz elő. Emiatt a hozamkülönbségek nagyon hosszú távon várhatóan még tovább fognak növekedni, rövid távon azonban minden szem a következő kamatbejelentésekre szegeződik − márpedig azok irányához a kétség leghalványabb árnyéka sem férhet.",
    "Az Egyesült Államok fokozza a feszültséget, Kína árgus szemekkel figyeli": "Az amerikai haditengerészet egy hadihajója és egy kanadai fregatt kedden rutinszerű áthaladást hajtott végre a Tajvani-szoroson, miközben mindkét partmenti ország haditengerészete figyelemmel követte az átvonulást - írta meg a Reuters.\n\nAz amerikai katonai hadihajók már másodszor haladtak át a tajvani-szoroson ebben a hónapban, illetve egy éven belül ez volt a második alkalom, hogy Kanada haditengerészete is csatlakozott az akcióhoz.\n\nKína ismét elítélte a küldetést, és parti erői figyelmeztették az éppen áthaladó hajókat a kínai terület megsértésére. Az elmúlt években azonban rengeteg példa volt arra, hogy amerikai hadihajók, és alkalmanként szövetséges nemzetek, például Nagy-Britannia és Kanada hadihajói is rendszeresen áthajóztak a szoroson.\n\nA nyugati országok hajóinak időről-időre történő felbukkanása a szorosban dühítik Pekinget, amely Tajvan minden tiltakozása ellenére is igényt tart a szigetre és a szigetet a szárazföldi Kínával összekötő tengerszorosra is.\n\nAz ehhez hasonló katonai együttműködés a biztonságos és virágzó indo-csendes-óceáni régió alapköve\n\n- áll az amerikai haditengerészet közleményében.\n\nAz amerikai haditengerészet közleménye szerint az Arleigh Burke-osztályú USS Higgins irányított rakétás romboló és a Kanadai Királyi Haditengerészet Halifax-osztályú HMCS Vancouver fregattja a szorosban egy olyan tengeri folyosón keresztül haladt át, amely Kína felségvizein kívül esik.\n\nEz a Tajvani-szoroson keresztül történő művelet konkrétan demonstrálja a demokratikus szövetségesek határozott ellenállását Kína terjeszkedési kísérleteivel szemben\n\n– reagált a tajvani külügyminisztérium. Hozzátették azt is, hogy a tajvani védelmi erők figyelemmel kísérték az áthaladást, de nem volt szükség harctéri beavatkozásra.\n\nNancy Pelosi, az amerikai képviselőház elnökének augusztusi tajvani látogatása feldühítette Kínát. Peking a látogatást követően hatalmas hadgyakorlatot indított a sziget közelében. A feszültség fenntartása azóta is folyamatos Peking részéről, igaz, jóval kisebb léptékekben. A Sanghaji Együttműködési Szervezet múlt heti szamarkandi ülésén Oroszország is kiállt Kína mellett Tajvan kérdésében.\n\nCímlapkép forrása: Getty Images"
}