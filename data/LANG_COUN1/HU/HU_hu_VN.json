{
    "Vietnám lesz az új Kína? Szűkül az országban a techcégek mozgástere": "Módosította Vietnám a kiberbiztonsági törvényét. Az új adatkezelési szabályok elbizonytalanodhatják az oda igyekvő globális technológiai cégeket.\n\nMostanában Vietnám jelentette a menekülő utat a főleg Kínában működő globális technológiai vállalatoknak. Az utóbbi időben már nemcsak az online gazdaságban érdekelt, hanem a gyártó vállalatok is a délkelet-ázsiai ország felé tendálnak. Ám a helyzet változni látszik. Minta a Nikkei írja, a délkelet-ázsiai ország adattárolásra vonatkozó szabályozásának módosítása rontja az üzletmenetet. Ráadásul ellentmond egy olyan kereskedelmi megállapodásnak, amely tiltja az adatok kötelező lokális tárolását.\n\nElsősorban az internetes gazdaságot érinti\n\nOktóberrel lép életbe az a szabályozás – a szakzsargonban 53-as rendeletként hivatkoznak rá –, amely szigorítaná az adattárolás szabályait, és kötelezné az ügyféladatok helyben tárolását. A rendelet értelmében az országban működő külföldi vállalatoknak kötelező vietnámi szervereken tárolni az információkat, hogy a hatóságok ellenőrizhessék, hogy a felhasználók nem használják törvénysértő módon a platformokat, és ha mégis, akkor a vállalatok a helyi szabályozással összhangban kezelik a jogsértéseket, például blokkolják a törvénysértő posztokat. Törvénysértésnek számít például közzétenni, megosztani nemzetbiztonságot sértő, államellenes, erőszakra uszító, a közrend megzavarására alkalmas és gazdasági károkat okozó tartalmakat. (A további részletekről például itt lehet tájékozódni.)\n\nA weboldalakat akkor is blokkolhatják a hatóságok, ha üzemeltetőjük nem tárolja a felhasználó emailjeit, telefonjának, hitelkártyájának, biometrikus azonosítójának, valamint kapcsolati hálójának (akikkel a felhasználó kapcsolatba vagy interakcióba lép) adatait, de még az etnikai hovatartozásra és a politikai nézetekre vonatkozó információk sem kivételek. Mint a Nikkei megjegyzi, októberben egy az USA nyomására felpuhított változat lép életbe, például nem generálisan, csak bizonyos feltételek mellett írja elő az adatlokalizációt.\n\nAmellett, hogy a rendelet nem teljesen felel meg a magánélet védelmével kapcsolatos alapelvárásoknak, ellentmond annak a szabadkereskedelmi egyezménynek, amelynek aláírásával Vietnám vállalta, hogy nem alkalmaz az adatok lokalizálást előíró szabályokat. Az erről rendelkező Comprehensive and Progressive Agreement for Trans-Pacific Partnership (CPTPP) megállapodást 2018-ban írta alá Vietnám mellett tíz további ország, többek között Szingapúr, Kanada, Ausztrália és Mexikó.\n\nMegerősödhet ez a tendencia\n\nMint az üzleti lap írja, az is probléma, hogy Kína, ahol a vietnáminál is szigorúbbak a kibertörvények, jelezte: szeretne csatlakozni a CPTPP-hez. Ez pedig megerősítené Vietnám adatkezeléssel kapcsolatos álláspontját a szövetségen belül.\n\nJapán és Kanada, amelyek a CPTPP létrehozásának motorjai voltak, egyértelműen jelezték ellenérzéseiket, valamint hogy figyelemmel kísérik a vietnámi kormányzat következő lépéseit. Kanada sürgeti Vietnámot, hogy az adatok továbbítására és tárolására/feldolgozására vonatkozó törvényeit és rendeleteit hozza összhangba a CPTPP elektronikus kereskedelemre vonatkozó pontjaival. Hasonlóan nyilatkoztak a Nikkei-nek a japán illetékesek is.\n\nAz üggyel kapcsolatban még a BSA (Business Software Alliance) is hallatta a hangját. A globális szoftverkereskedelmi szervezet (amelynek már szinte az összes jelentős szoftverszállító és felhőszolgáltató a tagja lett) szerint a vietnámi rendelet versenyhátrányba hozza a tagvállalatait, mert rontja a megfelelő beszállítók és az ügyfelek megtalálásának lehetőségét. Ugyanakkor az adatok biztonságára egyáltalán nincs hatással. Ez a helyzet Vietnám számára is káros lehet. Jared Ragland, a szervezet APAC régióért felelős egyik igazgatója, szerint ez hosszú távon azt eredményezheti, hogy a vállalatok más, barátságosabb szabályozású országokba mehetnek.\n\nHasonló véleményen van egy másik lobbicsoport, az Asia Internet Coalition is, melynek többek között tagja a Google, az SAP és a Meta. Szerintük Vietnámnak Szingapúr és Dél-Korea példáját kellene követnie, mely országok nem akadályozzák, hanem inkább segítik az adatok szabad áramlását.",
    "Kisöpörték Vietnám kávékészletét, tovább drágulhat az eszpresszó": "Augusztus végére kisöprik a kereskedők a világ második legnagyobb kávétermelőjének számító Vietnám kávébabkészletét, ráadásul a következő termés sem ígérkezik finoman szólva bőségesnek a délkelet-ázsiai országban, ami még magasabbra srófolhatja az árakat a számos egyéb problémával küszködő világpiacon – írja a Bloomberg.\n\nAz amerikai hírügynökség kereskedők körében végzett felmérése szerint a vietnámi készletek szeptember végére nagyjából az egy évvel korábbi felére csökkennek. A világ legnagyobb robusztaszállítójaként ismert Vietnám termelése pedig 2022–23-ban várhatóan szintén csökkenni fog.\n\nA csökkenő tartalékok és a rossz terméskilátások ráadásul épp akkor bizonytalanítják el a piacot, amikor a globális kávéfogyasztás kezd kilábalni a járvány idején tapasztalt visszaesésből.\n\nAz irányadó robusztaárak 17 százalékkal emelkedtek a július közepén elért 10 hónapos mélypontról, mivel Brazíliától Afrikáig csökkenő kínálattal szembesültek a feldolgozók.\n\nA robuszta iránt – amelyet eddig elsősorban az instantkávé-készítők, köztük a Nestlé használtak fel –, kedvezőbb ára miatt mostanában egyre nő a kereslet, aránya egyre nő a keverékekben.\n\nMinden idők egyik legnagyobb kávéhiányával állunk szemben\n\nForrás: MTI/EPA\n\nA kávésznobizmusáról ismert Ausztráliában például a Coles Group szupermarket szerint az 1 ausztrál dolláros bolti kávé \"soha nem volt olyan népszerű, mint ma\", pedig a kávéházi kultúrájára büszke országban gyakran öt dollárt is kiadnak egy flat white-ért, azaz egy tejhabos eszpresszóért vagy ristrettóért.\n\nA vietnámi robuszta exportja az egy évvel korábbihoz mérten 17 százalékkal, 1,13 millió tonnára emelkedett a vámadatok szerint január és július között. Az export növekedését a tengeri áruszállítói kapacitások bővülése is segítette, ám mostantól a csökkenő készletek miatt visszaesés várható a kivitelben.\n\nAggódunk a várhatóan november elejéig tartó készlethiány miatt\n\n– mondta Phan Hung Anh, a déli Binh Duong tartománybeli Quang Minh Coffee Trading JSC vezérigazgatója. A helyi termelőknél valószínűleg éves termelésüknek csak mintegy 2 százaléka maradt, szemben az egy évvel korábbi 13 százalékkal – tette hozzá.\n\nA műtrágya hiánya, a fagy és az aszály világszerte gondot okoz a robuszta termelésben.\n\nA készletek visszaesése a múlt héten már rekordmagasra, kilogrammonként 49 100 dongra (2,10 dollár) emelte a robuszta belföldi árát Dak Lak tartományban, ahonnan az ország termésének mintegy harmada származik.\n\nA felmérés szerint az új szezon október 1-jei kezdetére 200 ezer tonnára becsülik az átvihető készleteket, szemben az egy évvel korábbi 400 000 tonnával. Emellett a termelés 6 százalékkal, 1,72 millió tonnára csökkenhet 2022–23-ban. A robuszta adja Vietnám kávétermelésének mintegy 90 százalékát.\n\nA terméshozó cserjék ültetési területének csökkenése és a műtrágyaárak emelkedése valószínűleg hatással lesz a termelésre 2022–23-ban\n\n– árulta el a Bloombergnek Do Ha Nam, az Intimex Group elnöke, a Vietnámi Kávé és Kakaó Szövetség helyettes vezetője.\n\nA Citigroup is csökkentette a vietnámi kávétermelésre vonatkozó idei és jövő évi előrejelzését, mivel a helyi termésfelmérések szerint a bogyók megszenvedték a műtrágya hiányát, ami jelentős kockázatot jelent a következő ültetési szezonra nézve.\n\nA globális kávépiac a vietnámi helyzettől függetlenül is az utóbbi idők egyik legnagyobb hiányával néz szembe, miután az aszály és a fagy csökkentette a brazil termést. Kolumbia a termést rohasztó esőzések következményeivel küzd, miközben Honduras, Guatemala és Nicaragua kifogyóban van a 2021–22-es termésből, Ugandában pedig a szárazság csökkentette a robuszta terméshozamait – írja a VG.",
    "Több mint kilenc ország foglyait engedi szabadon Vietnam": "Csaknem 2500 elítélt kap kegyelmet Vietnamban az ország függetlensége kikiáltásának 77. évfordulója alkalmából – jelentette be a kommunista rezsim szerdán.\n\nUgyanakkor az „államellenes propaganda” vagy a „rezsim megdöntésének kísérlete” miatt elítélt foglyok közül egy sem távozhat a börtönből amnesztiával. A kormányellenes aktivisták gyakran kerülnek bíróság elé hasonló vádakkal.\n\nAz elnöki hivatal egyik magas rangú munkatársa elmondta, hogy a szabályozások szigorítása miatt az idén sokkal kevesebben kaptak kegyelmet, mint az elmúlt években. 2015-ben 18 ezer embert engedtek szabadon, míg\n\ntavaly már csak háromezret.\n\nAz idén kegyelmet kapott rabok közül tizenhatan külföldi – ausztrál, francia, nigériai, laoszi, kínai, kanadai, kambodzsai, amerikai és malajziai – állampolgárok.\n\nA vietnami egypártrendszer mindent megtesz a másként gondolkodók elhallgattatásáért, és az elmúlt években gyakrabban vett őrizetbe és ítélt el aktivistákat. Az okok között többször felbukkant a közösségi oldalakon folytatott tevékenység.\n\nJogvédő szervezetek szerint 2022 márciusában több mint 150 politikai fogoly volt börtönben Vietnamban, de a hivatalos statisztikák hiánya miatt számuk ennél jóval több is lehet.\n\nAz országban teljesen betiltották a független hírforrásokat. A Riporterek Határok Nélkül nevű szervezet sajtószabadság-indexe alapján rangsorolt 180 ország közül Vietnam a 174. volt 2022-ben.\n\nA kiemelt kép illusztráció. (Forrás: MTI/Rosta Tibor)"
}