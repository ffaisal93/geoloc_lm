{
    "Miért megosztott Japán Abe Sinzó állami temetése miatt?": "A júliusban meggyilkolt volt miniszterelnök, Abe Sinzó Japánban ritkának számító, állami temetést kap, ami megosztja a társadalmat.\n\nAbe Sinzó volt az ország egyik legmegosztóbb vezetője a második világháború után. A kormánypárt és az ultrakonzervatív Egyesítő Egyház (Unification Church) szoros kapcsolata okozza a temetéssel szembeni ellenállást.\n\nKisida Fumio miniszterelnök szinte folyamatosan politikai támadásokkal küzd pártjának az egyházzal való kapcsolata miatt, és amiatt is, hogy állami temetést szervezett elődjének, amit a kormányfő szerint Abe megérdemel.\n\nNéhány ok, amiért a keddi állami temetés ennyi indulatot vált ki:\n\nKi kap állami temetést Japánban?\n\nA hagyomány onnan ered, hogy a császár nagyszabású temetést rendezett azoknak a tiszteletére, akik kiemelkedő cselekedetet tettek az országért.\n\nA császárt a második világháború előtt istenként tisztelték, az állami temetéssel kitüntetettek nyilvános gyászolása kötelező volt. A legtöbb állami temetést a császári család tagjai kapták, de politikai és katonai vezetők is részesültek benne, például Jamamoto Iszoroku, aki Japán Pearl Harbor elleni támadásának parancsnoka volt, és 1943-ban halt meg.\n\nAz állami temetésről szóló törvényt a háború után eltörölték. Azóta Japánban egyetlen ilyen eseményt tartottak az 1967-ben meghalt Josida Sigeru számára, aki aláírta a San Franciscó-i szerződést, amely véget vetett Japán amerikai megszállásának, és helyreállította a szövetségesekkel való kapcsolatokat.\n\nMivel a Josida-temetést minden jogalap nélkül tartották, a kritikák miatt a későbbi kormányok visszaszorították az ilyen eseményeket.\n\n„Az állami temetés ellentmond a demokrácia szellemének” – mondta Mijama Junicsi, a Csúó Egyetem történésze.\n\nMiért lesz állami temetése Abe Sinzónak?\n\nKisida Fumio szerint a meggyilkolt volt miniszterelnök azért érdemel állami temetést, mert ő volt Japán modern politikai történelmének leghosszabb ideig hivatalban lévő vezetője, és mert diplomáciai, biztonsági és gazdasági téren is emelte Japán nemzetközi tekintélyét. A kormányfő hangsúlyozta, hogy Abe Sinzót egy választási kampányeseményen gyilkolták meg, ezért szerinte Japánnak meg kell mutatnia, hogy soha nem hajlandó meghajolni a „demokrácia elleni erőszak előtt”.\n\nPolitikai megfigyelők szerint az állami temetés megtartása Abe Sinzó tiszteletére a miniszterelnök kísérlete arra, hogy a kormányzó Liberális Demokrata Párt konzervatív frakciójához tartozó törvényhozók kedvében járjon, hogy ezzel is megerősítse saját hatalmi pozícióját.\n\nNakano Koicsi, a japán Sophia Egyetem nemzetközi politikaprofesszora szerint a temetés kísérlet a volt miniszterelnök örökségének tisztára mosására és az Egyesítő Egyházzal kapcsolatos botrányok eltussolására. Az egyházat nem tisztességes tagtoborzással és üzleti taktikával vádolják, de a szervezet tagadja a vádakat.\n\nMiért ellentmondásos Abe Sinzó állami temetése?\n\nAz ellenzők szerint a temetés nem demokratikus, mert nincs jogalapja, a Kisida-kabinet egyoldalú döntést hozott az állami temetés megtartásáról.\n\nAbe Sinzó ellenfelei emlékeztetnek arra, hogy a volt kormányfő megpróbálta tisztára mosni Japán háborús atrocitásait, a katonai kiadások növelését szorgalmazta, a nemi szerepekről alkotott nézeteit is ellenezték, valamint autokratikusnak és klientúrát támogatónak tartották a vezetését.\n\nA temetéssel kapcsolatos tiltakozások fokozódtak, ahogy egyre több részlet derült ki Abe Sinzó és az LDP törvényhozóinak az Egyesítő Egyházhoz fűződő kapcsolatáról. A Dél-Koreában alapított egyház a konzervatív ügyekben fennálló közös érdekek miatt szoros kapcsolatot alakított ki az LDP törvényhozóival.\n\nAbe Sinzó merénylője állítólag a volt miniszterelnök pártja és az Egyesítő Egyház kapcsolatán dühödött fel, mert anyja a család összes pénzét az egyháznak adta.\n\nAbe Sinzó nagyapja, Kisi Nobusuke egykori miniszterelnök segített az egyháznak gyökeret verni Japánban, ezért a meggyilkolt volt kormányfő a botrány kulcsfigurájának számít. Az ellenzők szerint Abe Sinzó állami temetésének megtartása egyenlő az Egyesítő Egyházhoz fűződő pártkapcsolatok jóváhagyásával.\n\nÜgyvédek egy csoportja pert indított a temetés megakadályozására, de a hírek szerint hétfőn elutasították a keresetet. Egy idős férfi felgyújtotta magát a miniszterelnöki hivatal közelében a temetés elleni tiltakozásul.\n\nMik a költségek?\n\nMintegy 1,7 milliárd jenbe (ötmilliárd forintba) kerül az esemény helyszíne, biztonsága, a szállítás és a vendégek elszállásolása – közölte a kormány. Az ellenzők szerint az adófizetők pénzét fontosabb célokra kellene fordítani, például az Abe Sinzó politikája által okozott, egyre szélesedő gazdasági egyenlőtlenségek kezelésére.\n\nMilyen következményekkel jár a temetés Kisida Fumio számára?\n\nAz egy évvel ezelőtt hivatalba lépő miniszterelnök stabil választói támogatást élvezett, júliusi választási győzelme látszólag biztosította, hogy akár három évig is kormányozhasson.\n\nTámogatottsága azonban azóta visszaesett az állami temetés támogatása és a kormányzó pártjának a dél-koreai egyházhoz fűződő kapcsolatai miatt.\n\nEgy LDP-felmérés szerint a törvényhozók csaknem fele kapcsolatban áll az egyházzal. Kisida Fumio ígéretet tett arra, hogy minden kapcsolatot megszüntet, de sok japán további magyarázatot vár arra, hogy az egyház hogyan befolyásolta a párt politikáját.\n\nMi történik majd a temetésen?\n\nA vendégek már órákkal a temetés előtt összegyűlnek a Tokió belvárosában található Budokan harcművészeti arénában a biztonsági ellenőrzések miatt, amelyeket Abe Sinzó meggyilkolása után szigorítottak. Odabent nem lehet ételt vagy italt fogyasztani, laptopot, kamerát csak a sajtó használhat. A helyszín körüli utcákon mintegy ezer japán katona áll majd sorfalat. A szertartás a Josida-temetéshez hasonlóan díszsortűzzel kezdődik.\n\nA kormány, a parlament és az igazságszolgáltatás képviselői, köztük Kisida Fumio is részvétnyilvánító beszédet mondanak, majd Abe Sinzó özvegye, Abe Akie búcsúzik férjétől.\n\nFotógaléria: Képek az Abe Sinzó elleni merényletről Egy kampányeseményen mondott éppen beszédet Abe Sinzó volt japán miniszterelnök, amikor rálőttek az Oszaka közelében található Nara városban. A politikusra két lövést adtak le, az egyik eltalálta. A feltételezett elkövetőt a helyszínen elfogták. Abe Sinzót mentőhelikopterrel szállították kórházba. Megosztás a Facebookon\n\nMegosztás a Twitteren\n\nKüldés emailben\n\nMegosztás LinkedIn-en\n\n\n\n\n\nA kormány szerint a temetéssel nem akarnak senkit arra kényszeríteni, hogy tisztelegjen Abe Sinzó előtt. Az ország 47 prefektúrájának többségében azonban félárbócra eresztik a nemzeti zászlót, és egyperces csendet tartanak. A helyszín közelében biztonsági ellenőrzések lesznek, amelyek érintik az ott élő lakókat, hivatalokat, és néhány környékbeli iskolában elmarad a tanítás.\n\nAz ellenzők országszerte tüntetéseket tartanak majd.\n\nKik vesznek részt rajta?\n\nKamala Harris amerikai alelnök, valamint Ausztrália, India, Vietnám, Kambodzsa és Szingapúr vezetői is ott lesznek. Kisida Fumio szerint az esemény alkalmat ad a „temetkezési diplomáciára”.\n\nA kormány múlt héten közölte, hogy 4300 résztvevővel számol, köztük külföldi méltóságok, japán törvényhozók, önkormányzati vezetők, valamint üzleti, kulturális és egyéb területek képviselői vesznek részt a temetésen, ami kevesebb, mint a meghívott hatezer fő.\n\nSok ellenzéki, köztük a fő ellenzéki Japán Alkotmányos Demokratikus Párt és a Japán Kommunista Párt bojkottálja a temetést. A kormánypárt egy volt minisztere szintén távol marad.\n\nKészült az AP tudósításának felhasználásával.",
    "Japán attól tart, hogy Putyin nukleáris fegyvereket vethet be": "Japán úgy döntött, hogy megtiltja a vegyi fegyverekkel összefüggésbe hozható áruk Oroszországba történő exportját, így egy újabb szankcióval büntetik Moszkvát az ukrajnai invázió miatt. A keleti ország kijelentette, \"mélységesen aggasztja\" a nukleáris fegyverek esetleges használata - közölte hétfőn Macuno Hirokazu japán kabinetfőtitkár a Reuters beszámolója szerint.\n\nJapán 21 orosz szervezetet, például tudományos laboratóriumokat is felvett a meglévő exporttilalmak célpontjai közé - áll a hétfői kabinetülést követően kiadott kormányközleményben, amely hivatalosan is jóváhagyta a külügyminiszter által a Hetek csoportjának (G7) múlt heti ülésén bejelentett új szankciós intézkedéseket.\n\nJapánt mélységesen aggasztja az a lehetőség, hogy Oroszország ukrajnai inváziója során nukleáris fegyvereket vethet be\n\n- mondta Macuno Hirokazu egy sajtótájékoztatón, hozzátéve, hogy Japán továbbra is együtt fog működni a nemzetközi közösséggel Ukrajna támogatásában és Oroszország szankcionálásában.\n\nCímlapkép: Vlagyimir Putyin orosz elnök nyilatkozik a Sanghaji Együttműködési Szervezet (SCO) szamarkandi csúcstalálkozójának végén, 2022. szeptember 16-án. Fotó: MTI/EPA/Szputnyik/Orosz elnöki sajtószolgálat/Szergej Bobiljov",
    "Kémkedés miatt őrizetbe vették a vlagyivosztoki japán konzult": "A konzult a tájékoztatás szerint tetten érték, miközben éppen megpróbált pénzért információt szerezni az Oroszország és egy hivatalosan meg nem nevezett ázsiai csendes-óceáni ország közötti együttműködésről.",
    "Két év után újra fogad turistákat Japán - Tőzsdefórum": "Japán bejelentette, hogy feloldja a külföldi turistákra vonatkozó szigorú covid-korlátozásokat, két és fél év után újra megnyitja a határokat. Hasonlóan, Kínában Csengtu metropoliszt érintő több hetes zéró-covid lezárásoknak is véget vetettek. Hétfőn emberek milliói jelentek meg a város utcáin, fellélegezve az újabb szigor alól. A kormányhivatalok, tömegközlekedési szolgáltatások és a vállalatok folytathatták a munkájukat a 21 millió lakosú városban. Kína az utolsó kulcsfontosságú gazdaság, amely ennyire komolyan veszi a lezárásokat. A tisztviselőkre eközben hatalmas nyomás nehezedik, hogy az október közepén tartott kulcsfontosságú politikai találkozó előtt gyorsan megfékezzék a vírusok fellángolását. Csengtuban továbbra is tömeges teszteléseket végeznek. Aki nyilvános területre akar belépni vagy tömegközlekedéssel akar közlekedni, negatív covid-teszt eredményre van szüksége, amely nem öregebb 72 óránál. Japán, Kínával együtt komoly korlátozásokat vezettek be a látogatókra, miközben a világ nagy része már kevésbé vette komolyan a pandémiát. A kínaihoz hasonló szigort azonban a felkelő nap országában sosem vezettek be. A jelenlegi változások fellendíthetik az ország turizmusát.\n\nMegnyíltak a határok, azonban Kína visszafogja a fejlődést\n\nA miniszterelnök, Fumio Kishida csütörtökön elmondta, hogy a járvány megszakította az emberek, az áruk és a tőke szabad áramlását, amely ezelőtt nagyban segített a nemzet virágzásában. Október 11-től Japán enyhíti a határellenőrzési intézkedéseket, valamint újraindítja a vízummentes és az egyéni utazás lehetőségét is. A japánba érkező turisták jól járhatnak a gyenge jen miatt, amely annyira bezuhant a dollárral szemben, hogy a pénzügyminisztériumnak 1998 óta először kellett beavatkoznia. A 2020 márciusában felfüggesztett vízummentességi program visszatérése helyreállíthatja az ország turizmusát. A vírus előtt 2019-ben rekord 31,9 millió külföldi látogatót fogadott be az ország.\n\nMíg a tömeges turizmus visszatérítése enyhe támogatást adhat Japán gazdaságának, az előnyöket valószínűleg korlátozza a Kína helyzete. A világjárvány előtti gazdasági előnyök nagy részét a nagyszámú kínai látogató jelentette, akik sok pénzt költöttek technológiai termékekre, kozmetikumokra. Kína szigorú korlátozásai azonban hátráltatják még a fejlődést.\n\nForrás: theguardian.com; aljazeera.com\n\nCímlapkép: Shutterstock",
    "Hihetetlen pénzt keresett egy hat percig tartó haknival Floyd Mayweather Japánban": "Hihetetlen pénzt keresett egy hat percig tartó haknival Floyd Mayweather Japánban\n\nTokió – Már a második menetben elintézte japán ellenfelét a Tokióhoz közeli Szaitama Szuper Arénában megrendezett bemutatómeccsen Floyd Mayweather. A veretlenül visszavonult amerikai bokszlegenda nagyjából 20 millió dollárt (8,4 milliárd Ft) keresett az így hat percig tartó fellépéssel.\n\nHatvanéves lett Rékasi Károly: „Sok minden nem sikerült az életemben”\n\nA korábban öt súlycsoportban is profivilágbajnok klasszis ismét bizonyította, nem hiába kapta a „Moneymaker\" („Pénzcsináló\") becenevet! A 45 éves Mayweather 2017-ben vonult vissza, de a különböző bemutatókkal jócskán gyarapítja még bankszámláját: ezúttal a nála 15 esztendővel fiatalabb japán ketrecharcossal, Aszakura Mikuruval csapott össze.\n\n( A legfrissebb hírek itt )\n\nA bokszolóként először fellépő MMA-s elleni meccset hárommenetesre írták ki, Mayweather azonban a második három perc végén ellenfele fölé kerekedett egy fejre mért ütéssel, s technikai KO-val győzött.\n\nMinden idők legjobban fizetett bokszolója az összecsapás előtt arról beszélt, nem a pénzért száll már ringbe.\n\n– Nincs szükségem a pénzre. Azért vállalom ezeket a mérkőzéseket, hogy utazhassak és új embereket ismerhessek meg – jelentette ki.\n\nMegszólalt McGregor: ez a véleménye egy Mayweather elleni esetleges visszavágóról",
    "Nicolae Ciucă megbeszéléseket folytatott Tokióban a román–japán stratégiai partnerség kialakításáról": "Nicolae Ciucă kormányfő Tokióban megbeszéléseket folytatott a Parlamenti Román-Japán Baráti Tagozat küldöttségével a két ország közötti kétoldalú kapcsolatok stratégiai partnerség szintjére való emeléséről.\n\nNicolae Ciucă miniszterelnök hétfőn Marcel Ciolacu képviselőházi elnökkel együtt találkozott az Ichiro Assawa által vezetett Parlamenti Román–Japán Baráti Tagozattal a Japánban tett háromnapos hivatalos látogatásuk keretében.\n\nCiucă hangsúlyozta, megtiszteltetés számára, hogy képviselheti Romániát az Abe Sinzó volt miniszterelnök temetési szertartásán, aki az első japán kormányfő volt, aki hazánkba látogatott. Emlékeztetett, 2018-as bukaresti látogatásán, Sinzó egyetértett a Romániával való stratégiai partnerség elindításával – tájékoztatott közleményében a kormány. Abe Sinzó külpolitikai öröksége tükrözi az ő figyelemre méltó vízióját ezen a területen, amely Romániának fontos szerepet biztosít a térségben. Ezen túlmenően Románia és Japán azonos értékeket képvisel, és ugyanúgy küzdenek a szabályokon alapuló világ védelméért – olvasható a közleményben.\n\n„A biztonsági és védelmi komponens a jövőbeni partnerségünk négy együttműködési pillérének egyike, amely mindkét fél számára nagyon fontos. Az előttünk álló stratégiai kihívások miatt még fontosabb és szükségesebb a szoros és állandó koordináció a két ország között” – idézi a közlemény a miniszterelnököt.\n\nA gazdasági együttműködés szintén fontos témája volt a megbeszéléseknek, mivel Japán a legnagyobb ázsiai befektető Romániában. A miniszterelnök hangsúlyozta a román kormány eltökéltségét a beruházások fellendítése iránt, figyelembe véve, hogy a kétoldalú kapcsolatok a közelmúltban biztató dinamikát mutattak, és Románia lehetőségeket kínál a befektetésekre a zöld energia, a magas színvonalú infrastruktúra és innováció, a zöld hidrogén előállítása és a közlekedési infrastruktúra területén.\n\nIchiro Assawa, a Parlamenti Román–Japán Baráti Tagozat elnöke bejelentette, teljes mértékben támogatja a Japán és Románia közötti stratégiai partnerség létrejöttét.\n\nNicolae Ciucă kormányfő és Marcel Ciolacu képviselőházi elnök hétfőn háromnapos hivatalos látogatásra érkezett Japánba, hogy részt vegyen Abe Sinzó egykori japán miniszterelnök temetési szertartásán.",
    "160 milliós japán csodaóra nyitott új időszámítást Budapesten": "Elképesztő, teljesen kézzel készített, 160 milliós luxusórát mutatott be a Seiko japán óragyártó a 2022-es Credor Day nevű rendezvényén a Margitszigeti Casinóban, ahol az órakülönlegesség mellett másik négy speciális darabot is megtekinthettek, majd kézbe is vehettek az érdeklődők. A zárt körű eseményre az Index is meghívást kapott.\n\nImpozáns közegben, a Margitszigeti Casinóban rendezték meg a 2022-es Credor Dayt, amelynek apropója meglehetősen különleges volt, ugyanis Magyarországra érkezett öt speciális és meglehetősen ritka óra, amelyeket nehéz, szinte lehetetlen kiimádkozni Japánból. Ezt jól mutatja, hogy a most bemutatott órák együtt, ilyen formában csak Helsinkiben és Prágában voltak láthatók a csütörtöki budapesti eseményen kívül.\n\nA rendezők ehhez mérten ki is tettek magukért. A luxusélményt nyújtó bemutató igazán exkluzív volt, a hazai közösség kiemelt, prémiumtagjai kaptak csak meghívást az eseményre. A különleges, bemutatott órákat már a rendezvény kezdete előtt megtekinthették a látogatók. A bemutatót megelőzően ugyan még csak egy vitrinen keresztül, de már ekkor érzékelhető volt, hogy nem olyan órákat fogunk látni, amelyek minden második ember csuklóján szembejönnek velünk a villamoson.\n\nAz eseményen Lichtenberger Attila, a Seiko Magyarország ügyvezetője és a kelet-európai piacért felelő Patricio Testart mutatta be a különlegességeket.\n\nJapán hagyományok ötvözete a legmodernebb technikával\n\nA Seiko így, a Grand Seiko és Credor luxusmárkái is egyaránt a japán hagyományokat jelenítik meg óráikban, melyeket a legmodernebb mechanikai megoldásokkal ötvözve kapjuk meg azt a végeredményt, amelyet aztán az üzletekben láthatunk. A természetet és a japán kultúrára jellemző csend és nyugalom érzését tükröző órák 1881-ben indultak világhódító útjukra, bár hosszú évtizedekig leginkább az ázsiai piacot uralták csak. A mára már több 100 esztendős márka Selections darabjaiból nőtte ki magát a Grand Seiko és a Credor luxusmárka, amely első darabjait még 1974-ben mutatta be a gyártó.\n\nA Seiko az elmúlt években aktívan foglalkozott saját márkaértékének növelésével, és 2017-ben a Grand Seiko, amely a Seiko kiváló almárkája volt, független márkává alakult, és megkezdte saját disztribúciós hálózatának és szolgáltatásainak működtetését. A japán márka a sportrajongók körében sem lehet ismeretlen, a Seiko volt a hivatalos időmérője több olimpiának, labdarúgó- és atlétikai világbajnokságnak is.\n\nA 160 milliós Spring Drive Minute Repeater becsöngetett a riválisoknak\n\nAz este leginkább várt darabja természetesen a 160 milliós árcédulával ellátott Credor Spring Drive Minute Repeater névre hallgató darab volt, amelyet igazán különlegessé a pontos időt időnként elcsengető harang tesz. Mégsem ez az az alkatrész, amely a legfontosabb ennél a darabnál, hiszen a harang hangzása nem lenne olyan tiszta, ha a többi alkatrész működés közben szintén zajos lenne.\n\nEmiatt alkotta meg a teljesen egyedülálló – Silent Governor névre keresztelt – szerkezetet a gyártó, a Minute Repeater teljesen hangtalan szerkezete és a levegő viszkozitását felhasználó szabályozó mechanizmus együtt lehetővé teszik a tökéletesen zajmentes, tiszta hangzást, amellyel az óra gombnyomásra üti el a pontos időt.\n\nA 400 000 eurós, azaz 160 millió forintos áron kínált órakülönlegesség az egyik legbonyolultabb mechanikus szerkezettel rendelkezik. Az óra exkluzivitását jól mutatja, hogy a típusból mindössze öt darabot készítenek el évente.\n\nA meglehetősen borsos árú ritka óra mellett további négy különlegesség is Magyarországra repült az eseményre.\n\nA 180 000 eurós, 73 millió forintos árcímkével ellátott Credor Spring Drive Sonnerie a legtökéletesebben adja vissza az idő múlásának egyenletes folyamát a világ legtisztább hangzású, órába épített harangjának segítségével. Az óra csengőjének hangja az, ami igazán különlegessé teszi ezt a darabot, ugyanis egy buddhista templom 1000 éves harangjának hangját másolta le a Credor, amely az elképesztő órakészítői munkájának köszönhetően lett a legtisztább hangzású, órába épített csengő.\n\nAz óragyártó egy sikeres és népszerű másik darabját, az Eichit is újraalkotta, az Eichi II több változatban is elérhető már. A leginkább az egyszerű és letisztult darabokat kedvelők körében népszerű típus most sem múlta alul a várakozásokat, az egyszerűsége valóban a szépségének kulcsa. Az Eichi II megalkotásakor az órakészítő mesterek egy olyan különleges modellt szerettek volna megalkotni, amelynek szépsége a részletekben rejlik. Az anyagok, a megmunkálás szépsége magában hordozza az időtlen japán szépséget hosszú generációkon át. Az ára a fenti darabokhoz képest jóval olcsóbb, a Credor Spring Drive Eichi II ára 60 000 euró, azaz 24 millió forint.\n\nA különleges darabok egyaránt kézzel készülnek, a masterpiece órák a japán Shinshu manufaktúrában készülnek, ahol csak a legjobb órakészítő mesterek dolgozhatnak. Ehhez mérten a csapat sem óriási, mindössze 180-an dolgoznak a manufaktúrában, közülük pedig csak 12 fő az, akik a Micro Artist stúdió darabjait, így a fent bemutatott darabokat elkészíthetik.\n\nVersenyben Svájccal\n\nA luxusórák Mekkája köztudottan Svájc, így talán nem is meglepő, ha igazán drága órákról van szó, a legtöbb embernek elsősorban a Rolex, a Hublot, az Omega vagy éppen a Patek Philippe jut eszébe. Ezen órák felső kategóriás darabjai akár a most bemutatott darab két-háromszorosát – esetenként sokszorosát – is elérhetik árban, minőségben azonban korántsem biztos, hogy meghaladják a Seiko most bemutatott darabja által kínáltakat.\n\nA 160 milliós Credorral egy árkategóriában mozognak a Patek Philippe Nautilus elnevezésű nem alapdarabjai is, amelyek azonban a svájci gyártó kínálatában árcetli szerint nem a legmagasabban jegyzett darabok közé tartoznak. A Patek Philippe a 2019-es genfi Only Watch jótékonysági aukciójára készítette el a Grandmaster Chime elnevezésű óráját, amely aztán végül 31 millió dollárért (12,9 milliárd forintért) talált gazdára. Ez ugyan a sima piaci körülményekkel és árakkal nem összehasonlítható, mégis jól mutatja a márka nagyságát.\n\nA laikusok körében általában a Rolex az a márka, ami először beugrik, ha órákról van szó. Talán nem is véletlen, ugyanis a szintén svájci márka meglehetősen sok exkluzív és értékes darabbal uralja a piacot. 160 millió forintért természetesen már Rolexet is vásárolhatunk, nem is akármilyet, mégsem ez az árkategória az, amitől igazán dobunk egy hátast. A Rolex Air King különböző darabjai szintén 160 millió forintról indulnak, ez azonban jól megmutatja azt is, hogy mennyivel drágábbak ezek a svájci márkák, mint japán vetélytársuk – az Air King ránézésre leginkább az Eichi II. letisztultságát kölcsönzi Rolex-köntösbe öltöztetve, ára azonban sokszorosa a japán manufaktúra különlegességének. Természetesen a gyártó házatáján több milliárd forintos darab is található, egy Rolexnél gyakran mégis inkább magát a brandet és a vele járó társadalmi státuszt fizeti meg a vevő, mintsem az adott óra tudását, mechanikáját, dizájnját.\n\nA luxusóragyártók közül az Omega a Rolexhez hasonlóan szintén bővelkedik 160 millió forintos vagy annál drágább órákban, a szintén leginkább egyszerű, letisztult órákat forgalmazó márka Constellation és Seamaster különleges darabjai indulnak a 4000 eurós határtól, azonban tudásban és mechanikailag ezek sem közelítik meg a Minute Repeater által kínált csengőt, az ezt igazán különlegessé tevő mechanikát és dizájnt.\n\nMagyarországon jelentős közösség épült\n\nA luxusórák piacáról ugyan azt gondolnánk elsőre, hogy egy meglehetősen szűk réteget érint csak, a japán márka népszerűségét jól mutatja, hogy a hazai Seiko Magazint 16 ezer példányszámban nyomják ki évente, saját hazai klubbal rendelkezik a márka, emellett pedig Budapesten egy előkelő butikban az érdeklődők és az órarajongók személyesen is részesei lehetnek a Seiko, a Grand Seiko és a Credor varázsának.\n\nAz online jelenlétet és a közösségi médiát sem hanyagolja el a magyar csapat, egyedülálló módon saját fejlesztésű mobilapplikációt fejlesztettek, emellett pedig egy YouTube-csatornát is indítottak, amelynek cikkünk készültekor már több mint nyolcezer feliratkozója volt – a Seiko Boutique Budapest műsorait több százezren követik hétről hétre a felületen.\n\n(Borítókép: Egy Grand Seiko összeszerelése a japán cég shizukuishi manufaktúrájában, Iwate prefektúrában. Fotó: Kiyoshi Ota/Bloomberg via Getty Images)",
    "MotoGP: visszatért Marquez, de Millert ő sem állíthatta meg Japánban": "MotoGP: visszatért Marquez, de Millert ő sem állíthatta meg Japánban\n\nQuartararo egyre közelebb kerül az újabb világbajnoki címhez…\n\nBár meglepetésre Marc Marquez nyerte meg a Japán Nagydíj edzásét, mégsem ő, hanem az ausztrál Jack Miller bizonyult a leggyorsabbnak a gyorsaságimotoros-világbajnokság MotoGP géposztályában a vasárnapi Japán Nagydíjon.\n\nA világbajnoki pontverseny második helyén álló, az előző öt futamon négyszer győztes, egyszer pedig második olasz Francesco Bagnaia az utolsó körben hibázott, így a nyolcadik helyen célba érő vb-címvédő és jelenleg is éllovas Fabio Quartararo növelni tudta előnyét vele szemben – immáron 18 egységgel vezet mindössze négy fordulóval az idei vb vége előtt.\n\nA nyolcszoros világbajnok Marc Márquez – aki szombaton 1071 nap után nyert újra időmérőt – pályafutása 150. MotoGP-versenyén a negyedik lett. A pilóták máris úton vannak a következő helyszínre, ugyanis most vasárnap már Thaiföldön csapnak össze a világ legjobb motorosai – írja az MTI.\n\nEredmények – MotoGP (24 kör, 115,224 km):\n\n1. Jack Miller (ausztrál, Ducati) 42:29.174 perc\n\n2. Brad Binder (dél-afrikai) 3.409 másodperc hátrány\n\n3. Jorge Martin (spanyol, Prima Pramac Racing) 4.136 mp h.\n\nA pontverseny állása 16 verseny után: 1. Fabio Quartararo (francia, Yamaha) 219 pont, 2. Francesco Bagnaia (olasz) 201, 3. Aleix Espargaro (spanyol, Aprilia) 194\n\nMoto2 (22 kör, 105,622 km):\n\n————————–\n\n1. Ogura Aj (japán, Kalex) 40:56.269 perc\n\n2. Augusto Fernández (spanyol, KTM) 1.192 mp h.\n\n3. Alonso Lopez (spanyol, Boscoscuro) 7.168 mp h.\n\nA pontverseny állása: 1. Fernández 234 pont, 2. Ogura 232 207, 3. Aron Canet (francia, Kalex) 177\n\nMoto3 (20 kör, 96,02 km):\n\n————————–\n\n1. Izan Guevara (spanyol, Aspar) 39:26.526 perc\n\n2. Dennis Foggia (olasz, Honda) 0.593 mp h.\n\n3. Szaszaki Ajumu (japán, Husqvarna) 1.741 mp h.\n\nA pontverseny állása: 1. Guevara 254 pont, 2. Sergio García (spanyol, Aspar) 209, 3. Foggia 191",
    "Elérte a szupertájfun Japán déli részét": "Vasárnap reggelre elérte Japán déli részét a szupertájfunná minősített Nanmadol, a természeti csapás miatt emberek millióinak javasolják otthonuk elhagyását.\n\nFotó: Kjodo via Reuters\n\nAz idei szezonban ez már a tizennegyedik tájfun Japánban, veszélyességét ugyanakkor jelzi, hogy az amerikai haditengerészettel közösen üzemeltetett japán tájfun-előrejelző központ által szupertájfunná minősített tájfun a legpusztítóbb trópusi viharnak bizonyulhat, amely az elmúlt évtizedekben Japánra lecsapott. A tájfun középpontjában 200–270 kilométer per órás szélsebességet mértek.\n\nA Japán Meteorológiai Ügynökség soha nem tapasztalt szélviharokra és hullámokra figyelmeztetett az ázsiai szigetország déli részét vasárnap elérő Nanmadol tájfun miatt.\n\nA természeti csapás elsőként a Japán déli részén található Kjúsú sziget térségét érte el, emiatt már több ezren kerestek menedéket vasárnapra virradóan. A meteorológiai hivatal előrejelzése szerint Kjúsú déli részén 500 milliméternyi eső is eshet vasárnap, míg a fő szigeten, a Tókai régió középső részén (Nagoja környékén) 300 milliméternyi.\n\nA katasztrófavédelem közlése szerint a 13 milliós Kjúsún mintegy 2,9 millió embert szólítottak fel arra, hogy hagyják el otthonukat, a sziget legnagyobb városában, a délnyugati Kagosimában pedig már több ezren húzódtak óvóhelyekre. A városra és térségére szombaton különleges figyelmeztetést adtak ki a hatóságok.\n\nSajtóhírek szerint vasárnap reggelre több mint 25 ezer háztartás maradt áram nélkül Kagosimában és a szomszédos Mijazakiban, a helyi közlekedési vállalat pedig felfüggesztette a vasúti és vízi közlekedést a vihar elvonultáig.\n\nHelyi idő szerint vasárnap reggel Jun Szok Jol dél-koreai elnök is felszólította a dél-koreai hatóságokat, legyenek készenlétben, mert előrejelzések szerint a tájfun elérheti Dél-Korea déli és délkeleti részeit.",
    "Çavuşoğlu Japánba utazik": "Ez a Török Rádió és Televízió hivatalos honlapja Honlapunkon az Anatóliai Hírügynökség,(AA) Agence France-Presse (AFP), Associated Press (AP), Reuters, Deutsche Press Agentur (DPA), ATSH, EFE, MENA, ITAR TASS, XINHUA hírügynökségek anyagait olvashatják, amelyek tartalma szerzői jogvédelem alatt áll. A tartalmak módosítása, sokszorítása, valamint azok részben vagy egészben történő felhasználása, rádiónk előzetes írásbeli jóváhagyása nélkül tilos. Külső link hivatkozásainkért tartalmi felelősséget nem vállalunk.\n\nTRT@ Minden jog fenntartva",
    "Ritka felvételt mutatnak be a Beatles japán útjáról": "A Beatles 1966-os japán turnéjakor készült ritka archív filmfelvételt mutatnak be szombaton a kelet-ázsiai országban.\n\nA nyilvános felvételek közzétételét elősegítő, nagojai székhelyű szervezet (NPO) tájékoztatása szerint a 35 perc és 40 másodperc hosszú, fekete-fehér, hang nélküli anyagot, melyet a rendőrség készített, a nyugat-japán Tottori prefektúrán tartandó ombudsmani konferencián vetítik le.\n\nRare footage of Beatles’ iconic visit to Japan in 1966 to be screened https://t.co/mBZi7WruLj — usa jaun news (@UsaJaun) September 23, 2022\n\nA felvétel a Beatles első japán látogatásakor készült. Szerepel rajta a gombafejűek érkezése a tokiói Haneda repülőtérre 1966. június 29-én:\n\na rajongók gyűrűjében John, Paul, George és Ringo hagyományos japán happi kabátot viselve vonult be.\n\nA Beatles a következő három napon öt koncertet adott a fővárosi Budokan harcművészeti csarnokban; a filmen az utolsó előadás eddig nem látott képsorai is megjelennek.\n\nA bemutatót némileg beárnyékolja, hogy az NPO elveszítette azt a pert, amelyet a teljes, cenzúrázatlan film bemutatása érdekében folytatott, így a felvételen a rajongók és a rendőrök arcát kitakarták. Ennek ellenére a szervezet szerint az anyag történelmi szempontból, a Hirohito császár által fémjelzett Sóva-kor (1926-1989) dokumentumaként is érdekes.\n\nA filmfelvétel létéről 2014 óta lehet tudni, a japán rendőrség azonban csak annak részleges közzétételéhez járult hozzá, ezért fordult a Központ a Legfelsőbb Bírósághoz, ám a pert 2018-ban végül elbukta.",
    "Japán és kínai lecke a mieinknek": "Minden főtáblára jutó magyar fiatalt japán vagy kínai ellenfél ejtett ki a szkopjei WTT Youth Star Contender-versenyen.\n\nNégy fiú képviselte a magyar színeket a macedón fővárosban zajló viadalon, amelyen két korosztályban (U19 és U15) írták ki a versenyszámokat. Az idősebbek között egyesben Lei Balázs nem jutott tovább a csoportjából, Szántosi Dávid viszont sikerrel vette ezt az akadályt. Sőt, a nyolcaddöntőben is győzni tudott a spanyol Daniel Berzosa ellen, a negyeddöntőben viszont a későbbi döntős japán Szuzuki Hajate már jobb volt nála.\n\nPárosban Lei és Szántosi erőnyerő volt a legjobb 16 között, a negyeddöntőben pedig egy japán duótól kaptak ki.\n\nAz U15-ösök között Lei Balázs, Varga Botond és Gergely Márk indult. Utóbbinak még túl erős volt ez a mezőny, Lei és Varga viszont feljutott a főtáblára. Ott már nem sok sikerélményben volt részük, a kínai Huang Ju-hao és a japán Vatanabe Tamito egyaránt 3:0-ra nyert ellenük.\n\nA Gergely, Varga kettős a párosok között a nyolcaddöntős sikerét követően a végső győztes kínai egységtől kapott ki a negyeddöntőben.\n\nWTT YOUTH STAR CONTENDER SKOPJE 2022\n\nU19 FIÚ EGYES\n\n1. csoport\n\nLei Balázs–Hajdari (koszovói) 3:0\n\nLei–Kubik (lengyel) 1:3\n\nLei–Árpás (szlovák) 1:3\n\n4. csoport\n\nSzántosi Dávid–Coton (francia) 3:1\n\nSzántosi–Josijama (japán) 2:3\n\nSzántosi–Formela (lengyel) 3:0\n\nNyolcaddöntő\n\nSzántosi–Berzosa (spanyol) 3:1\n\nNegyeddöntő\n\nSzántosi–Szuzuki (japán) 1:3\n\nU19 FIÚ PÁROS\n\nNegyeddöntő\n\nLei, Szántosi–Josijama, Macusima (japán) 0:3\n\nU15 FIÚ EGYES\n\n3. csoport\n\nLei–Prohaska (német) 2:3\n\nLei–Floro (szlovák) 3:2\n\nLei–Jakimovszki (macedón) 3:0\n\n6. csoport\n\nVarga Botond–Abiodun (portugál) 3:1\n\nVarga–Girlinger (osztrák) 3:0\n\nVarga–Bergenblock (svéd) 3:2\n\n8. csoport\n\nGergely Márk–Vatanabe (japán) 0:3\n\nGergely–Kokavec (szlovák) 3:0\n\nGergely–Rzihauschek (osztrák) 0:3\n\nNyolcaddöntő\n\nVarga–Vatanabe (japán) 0:3\n\nLei–Huang Ju-hao (kínai) 0:3\n\nU15 FIÚ PÁROS\n\nNyolcaddöntő\n\nGergely, Varga–Piwowar, Prohaska (angol, német) 3:0\n\nNegyeddöntő\n\nGergely, Varga–Huang Hszü-nan, Kang Ju-tö (kínai) 1:3",
    "Utolérte a csiphiány a japán óriást: csökkenti a gyártást a Honda": "A gyártás csökkentésére kényszerül két japán üzemben a Honda alkatrész-beszállítási problémák miatt – jelentette be csütörtökön az autóipari konszern.\n\nFotó: Getty Images\n\nA Honda szuzukai üzemének két gyártósora szeptember hátralévő részében 20 százalékkal, október elejétől pedig mintegy 40 százalékkal csökkenti a termelést. A Tokiótól északra fekvő Saitama prefektúrában található összeszerelő üzem szeptemberben 40 százalékkal, október elejétől pedig mintegy 30 százalékkal csökkenti a termelést.\n\nEzt megelőzően a Honda két üzemében a korábbi csökkentés után júniusban normalizálódott a termelés, majd a következő hónapban ismét kiigazítások váltak szükségessé.\n\nA Honda a félvezetőáramkör-hiánnyal és a járványvédelmi korlátozások során összeomlott logisztikai szolgáltatásokkal indokolta a termelés csökkentését.",
    "Soha nem látott szupertájfun közelít Japán felé": "Félméteres vízözönt hozhat a Nanmadol névre keresztelt tájfun Japánban, ezért a meteorológiai szolgálat Kjúsú sziget több részén a lakosok evakuálását sürgette.\n\nAz amerikai haditengerészet előrejelző központja által szupertájfunnak minősített vihar vasárnap érhet földet, és évtizedek óta a legsúlyosabb rombolást okozhatja a szigetországban - írja a hvg.hu .\n\nA legveszélyeztetettebb terület Kjúsú, Japán harmadik legnagyobb szigete, amely a négy fősziget közül a délnyugati fekvése miatt áll leginkább az égiháború útjában.\n\nA vihar hatalmas esőzésekkel, a tengeren pedig óriáshullámokkal érkezik. A szigeten már több vasútvonalat és repülőjáratot leállítottak. A Kjúsútól messze lévő központi terület, így Tokió is 300 milliméter csapadékra számíthat.\n\nNanmadol az idei tájfunidényben a 14., és óránként 20 kilométeres sebességgel halad északnyugati irányban. A vihar központjában óránként közel 200 kilométeres sebességgel forog a szél, időnként 270 kilométeres lökésekkel.\n\nA vihar ereje az Atlanti-óceánon kialakuló ötös erősségű hurrikánokéhoz hasonlítható. A tájfun kedden vonul át Tokión.",
    "Japán lőszereket telepít Tajvanhoz közeli szigeteire": "A japán védelmi minisztérium ki akarja bővíteni az üzemanyag- és lőszertároló létesítményeket a Nanszei (Rjúkjú) szigetláncon, amelynek legnyugatibb csücske mindössze 110 kilométerre fekszik Tajvantól. Jaszukazu Hamada védelmi miniszter mindezt a Nikkei Asia című lapnak jelentette be múlt kedden. A lőszerek délnyugatra helyezése javítja Japán elrettentő képességeit – mondta Hamada, hozzátéve, hogy Amami Ossima szigetén lőszerraktárt építenek, közel a déli Okinava szigetcsoporthoz.\n\nJapán délnyugati szigetei\n\nKikötői létesítményeket és üzemanyagraktárakat létesítenek Okinaván és másutt, hogy ne csak a japán védelmi erők (SDF) szükségleteit elégítsék ki, hanem támogassák a tajvani konfliktusra reagáló amerikai erőket is.\n\nBár Tokió és Tajpej között 2000 kilométer a távolság, de a legnyugatibb, lakott japán szigetcsoport – a Jonaguni – csak 100 kilométerre helyezkedik el Tajvan keleti partjaitól. A Jonaguni szigetcsoportra 2023 tavaszáig elektronikus hadviseléssel foglalkozó egységet állítanak fel – ez a szigetcsoport már ad otthont egy katonai bázisnak, ahol 2016 óta mintegy 160 katona állomásozik. Tokió jövő tavaszig 5-600 fővel rakétaegységeket állít föl egy, a Kelet-kínai-tenger határán fekvő szigetcsoportra is.\n\nFeldühítik Kínát? Fotó: Depositphotos Feldühítik Kínát? Fotó: Depositphotos\n\nJapán jelenleg lőszerének mintegy 70 százalékát Hokkaidón, az ország legészakibb főszigetén tárolja – több mint 2000 kilométerre a Tajvan körüli esetleges konfliktustól.\n\nJapán alkotmánya nem teszi lehetővé katonai erők bevetését más országokba, így nem lenne lehetséges az önvédelmi erők bevetése Tajvan szigeteire vagy felségtengerére. Japán elleni közvetlen támadás hiányában Tokió csak logisztikai támogatást tud nyújtani az Egyesült Államok hadseregének, például lőszer formájában és az amerikai katonai felszerelések javításában.\n\nÚj vonalvezetés\n\nJapán 2022-es védelmi fehér könyve szerint a védelmi minisztérium azt is tervezi, hogy a Nanszei-szigeteken megerősíti a rakéta- és elektronikus hadviselési kapacitást.",
    "Az intervenció előszobájában toporognak a japán jegybankárok": "Alig két hete az amerikai jegybankárok nyár végi konferenciáján, Jackson Hole-ban, ahol Jerome Powell erősen héja hangvételben beszélt, Kuroda Haruhiko, a Bank of Japan kormányzója azzal hívta fel magára a figyelmet, hogy\n\negy panelbeszélgetésben a hallgatóság soraiból szinte galambként turbékolt,\n\nazzal szembesítve a teremben ülőket, hogy a japán jegybank monetáris politikája homlokegyenest ellentétes az emelkedő kamatpályán haladó Fedével.\n\nA Bank of Japan (BoJ) immár több mint hat éve tartja negatív tartományban a rövid lejáratok rátáját. Amint Kuroda Haruhiko rögtönzött beszédében elmondta, bár Japán elérte a 2,4 százalékos inflációt, és idén még további emelkedés várható, ez nem tekinthető tartósnak, s jövőre 1,5 százalékra süllyedhet. Ezért mindaddig fenntartják a monetáris lazítást, amíg a bérek és az árak stabil és fenntartható módon nem emelkednek.\n\nA japán jen meredek zuhanással reagált,\n\nszeptember elején 24 éves mélypontra süllyedve. A jen kurzusa 140 fölé emelkedett a dollárral szemben, míg tavaly év végén 115-ös dollár-jent jegyeztek.\n\nFotó: Bloomberg / Getty Images\n\nNos,\n\na piac a héten kitapintotta a tokiói jegybankárok ultralazaságának határát, amely 145-ös dollár-jennél húzódik.\n\nMiután a japán jen jegyzése a dollárral szemben közel került a pszichológiailag fontos 145-ös ellenállási szinthez, a japán pénzügyminiszter szerdán a volatilitásra figyelmeztetett, s közvetlen piaci fellépésre utalt a deviza árfolyamesésének a megállítására. Míg\n\na Bank of Japan „kamatellenőrzést” hajtott végre, amit elemzők már a piaci intervenció előszobájának tekintenek.\n\nA kamatláb-ellenőrzés során a japán jegybank a devizaárfolyamokról kérdezi a piaci szereplőket. Japán 1998 óta nem interveniált a devizapiacon.\n\nA kamatellenőrzés hírére a dollár-jen napon belül 143 közelébe süllyedt.\n\nPiaci elemzők szerint még akkor is kérdéses egy esetleges intervenció, ha a gyenge jen gondot okoz az importfüggő Japán gazdaságnak, mert ehhez\n\naz Egyesült Államok bólintására is szükség van.\n\nMindenesetre Suzuki Sunicsi pénzügyminiszter úgy nyilatkozott, hogy nem zárnak ki semmilyen lehetőséget.\n\nA szerdai japán nyilatkozatokat megelőzte a keddi, vártnál magasabb amerikai inflációs adat, amely fokozta a jen piacán az eladói nyomást, miután szertefoszlatta a reményeket, hogy az amerikai Federal Reserve a jövőben kevésbé lesz agresszív a kamatemelésben.\n\nAmíg az Egyesült Államokban augusztusban is 8,3 százalékkal emelkedtek a fogyasztói árak, addig Japánban a maginfláció 2,5 százalék alatt ragadt. Az inflációt elsősorban a magasabb importált nyersanyagárak vezérlik a szigetországban, mert a japán bérnövekedés lassú. A japán munkavállalók általában nagyobb hangsúlyt fektetnek munkahelyük stabilitására, mint a fizetési csekkjükre. Az fontos különbség Amerikához képest, hogy az elöregedő japán társadalom fogyasztása a világjárvány után sokkal lassabban épül vissza.\n\nKuroda Haruhiko jegybankelnök szerint nem észszerű kamatemelésekkel erősíteni a jent, mert ez súlyos károkat okozna a japán gazdaságnak.\n\nMíg elemzők arra figyelmeztetnek, egy meglepetésszerű tokiói kamatemelés csak ideiglenesen lazítana a jen shortpozíciókon, később a piacok egyre nagyobb dózisban követelnék a kamatemelést.\n\nJövő héten a Fed és a BoJ is monetáris politikai üléseket tart, ellentétes álláspontjuk várhatóan még nyilvánvalóbbá válik. Ha a Fed újabb kamatemeléssel folytatja, a japán jegybankárok kitarthatnak az ultraalacsony kamatpolitika mellett.",
    "Nyolcéves csúcson a japán infláció, a kormány mégis élénkítő csomagot tervez": "A világ számos pontján megirigyelnék, Japánban viszont megdöbbenést keltett: augusztusban nyolcéves csúcsra, 2,8 százalékra szaladt fel a fogyasztói árak növekedési üteme. Az infláció immár ötödik hónapja van a jegybank 2 százalékos célja felett. A háttérben a nyersanyagok drágulása és az egyre gyengülő jen áll.\n\n500 jenes érmék súlyellenőrzése. Fotó: Maeda Naoki / AFP\n\nAz augusztusi adat nyomán egyre több közgazdász gondolja azt, hogy a drágulási hullám tovább tart, mint azt a Bank of Japan (BoJ) gondolta volna. Ennek ellenére nem számítanak arra, hogy a jegybank kamatemeléssel reagálna. A BoJ döntéshozói csütörtökön kezdik meg kétnapos tanácskozásukat. Elemzői várakozások szerint az infláció októberben tetőzik majd 3 százalékkal, s legalább még egy évig 2 százalék felett marad.\n\nA BoJ tartózkodó álláspontja éles ellentétben áll az amerikai Fed hozzáállásával, amely a várakozások szerint szerdán 75 bázisponttal emeli irányadó kamatát. Ezzel tovább tágul a különbség a két deviza kamata között, ami a jen árfolyamának további gyengülését vetíti előre. A BoJ klasszikus dilemma előtt áll: vagy fenntartja ultraalacsony kamatszintjét (a rövid kamatokra mínusz 0,1 százalék, a hosszúakra nulla százalék) és élénkíti továbbra is a gazdaságot, viszont ezzel tovább gyengíti a jent, amivel fokozza az inflációs nyomást. Közben a piac azt latolgatja, hogy hol van a jegybank tűréshatára. Elemzői vélemények szerint 145 jenes dollár árfolyamnál már bekövetkezhet ez a szint.\n\nKuroda Haruhiko, a BoJ kormányzója nagyon nehéz helyzetben van. Mandátumából pár hónap van hátra, s ez idő alatt kényes egyensúlyozásra kényszerül a gyenge jen és a gazdasági növekedés között.\n\nAz elöregedő japán társadalomban a költekezési hajlandóság visszaesése évtizedes probléma.\n\nUgyanakkor a japánok elszoktak az inflációtól, Kuroda még nyilvános bocsánatkérésre is kényszerült korábban, mert egy nyilatkozatában megemlítette, hogy a lakosság egyre toleránsabb a fogyasztói árak emelkedésével kapcsolatban.\n\nA nyomás Kisida Fumio miniszterelnökön is nagy.\n\nA világ harmadik legnagyobb gazdasága a második negyedévben 3,5 százalékkal bővült,\n\nviszont a koronavírus-járvánnyal kapcsolatban továbbra sem nyugodhatnak meg, s a nyersanyagok drágulása a gyengülő jen ellenére is rontja a japán vállalatok nyereségességét. A fiskális politika ennek érdekében a belső keresletet tervezi élénkíteni,\n\na kormányzó liberális demokraták az emelkedő árak kompenzálására 15 ezermilliárd jenes (105 milliárd dolláros) csomagot állítanak össze.\n\nKisida Fumio miniszterelnök népszerűsége az életszínvonal romlása miatt meredeken esik, ezért kénytelen a külső kínálati sokkot egy belső keresleti sokkal kompenzálni – ami nem könnyíti meg majd a jegybank helyzetét.",
    "216 km/órás széllökésekkel érkezik Muifa Japán partjaihoz": "Nagy erejű tájfun közelít Japán több déli szigetéhez, a helyi hatóságok vasárnap arra szólították fel a lakosokat, hogy a hatalmas hullámok és a viharos szél elől keressenek menedéket, mielőtt a Muifa megérkezik, írja az MTI.\n\nHelyi idő szerint vasárnap délután a tájfun a szigetcsoport legdélibb pontjától, a Tajvanhoz közeli Isigakitól mintegy 180 kilométerre volt, óránként akár 216 kilométeres széllökésekkel északnyugat felé haladt – közölte a japán meteorológiai szolgálat.\n\nA Muifa nevű nagy erejű tájfun hétfőn közel kerül Isigakihoz, a térségben kedden nagy hullámok és erős szél várható. A vihar haladásának sebessége csökkenhet, erőssége azonban nem, így „hosszú ideig sújthatja a régiót.\n\nA több mint 150 dél-japán szigetet magában foglaló Okinava prefektúra kormányzója arra kérte az Isigakin és a régió többi szigetén élő időseket, hogy még a vihar érkezése előtt keressenek menedéket.\n\nIsigaki szigete után a Muifa északra, Sanghaj felé tarthat a japán meteorológia előrejelzése szerint.",
    "Képeken Japán legmagasabb függőleges kertje": "Világ Képeken Japán legmagasabb függőleges kertje Turi Dániel Világ\n\nJapánban átadták a három épületből álló felhőkarcoló-komplexumot, a Toranomon Hills-t, ami nem csupán az ország legmagasabb épülete, de egyben a terület legnagyobb függőleges kertje is, 7800 négyzetméternyi zöld felülettel.\n\nJapán sok mindenben számít úttörőnek a világban: nemrég itt adták át a világ legmagasabb csúszdáját és a világon elsőként a japán repülőkön kezdtek el rovarokból készült ételeket felszolgálni. Most pedig a természetvédelem és a környezettudatosság jegyében alkottak olyan épületegyüttest a szigetország fővárosában, Tokióban, ami világszerte egyedülállónak számít. A Toranomon Hills névre hallgató felhőkarcoló-komplexum ugyanis egyszerre az ország legmagasabb lakóépületként funkcionáló felhőkarcolója, másrészt pedig a világ egyik legmodernebb függőleges kertje is egyben – írja a designtaxi.com.\n\nA Toranomon Hills első épületét nyolc évvel ezelőtt, 2014-ben adták át, nemrég pedig felépült a komplexumhoz tartozó két másik felhőkarcoló is, amely így már három épülettel magasodik Japán fővárosa fölé. A 219 méter magas építmények ezzel Tokió és az egész ország legmagasabb épületének számítanak – az igazán érdekes azonban mégsem ez, hanem az, hogy mindhárom épületben létrehoztak egy-egy úgynevezett függőleges kertet is, amik összesen ötvennégy emeleten keresztül húzódnak. Az Ingenhoven Architects nevű tervezőiroda elmondása szerint az volt a céljuk, hogy visszacsempésszék a természetet a tizennégy millió főt számláló, nagyvárosi környezetbe.\n\nKépeken Japán legmagasabb függőleges kertje Képeken Japán legmagasabb függőleges kertje 1 /4 japan_felhokarcolo Fotó: ingenhovenarchitects.com Fotó megosztása: 2 /4 japan_kert Fotó: ingenhovenarchitects.com Fotó megosztása: 3 /4 japan_felhokarcolo_iroda Fotó: ingenhovenarchitects.com Fotó megosztása: 4 /4 felhokarcolo_kert_japan Fotó: ingenhovenarchitects.com Fotó megosztása: Fotó megosztása:\n\nA három épületet ráadásul egy közös, zöld terület köti össze, ami gyakorlatilag egy óriási park, számtalan étteremmel, kávézóval, valamint olyan terekkel, ahol megpihenhetnek az emberek.\n\nÍgy nem csoda, hogy a felhőkarcolók közötti térben több szökőkút, virágoskert és padok is találhatók. Az újonnan átadott két torony egyébként irodaházként is működik, összesen harminchat emeleten találhatunk irodákat – természetesen az itt dolgozókra is gondoltak, akik akár az ebédidejüket is a parkban tölthetik. Emellett az itt található lakásokat is úgy alakították ki, hogy mindegyikhez tartozzon egy kisebb vagy nagyobb saját kert, ahol a lakók akár zöldségeket, növényeket is termeszthetnek. A Toranomon Hills összesen hétezer nyolcszáz négyzetméternyi zöldterülettel rendelkezik – a növények pedig szakemberek által úgy lettek kiválasztva, hogy ellenálljanak a környéken tapasztalható erős szélnek és viszonylag kevés törődéssel is lenyűgöző látványt nyújtsanak. Természetesen a tervezők az épületek kialakításánál arra is külön nagy hangsúlyt fektettek, hogy a három felhőkarcoló a Japánban jellemző cunamik okozta áradásokat is kibírja.",
    "Kubota A17 Japán Kistraktor Talajmaróval": "Most se feledkezz meg a gyepedről! Ezt a 6 feladatot még ősszel el kell végezni!",
    "Bezárja szentpétervári gyárát a japán járműgyártó": "A Toyota Motor japán járműgyártó bezárja szentpétervári összeszerelő telephelyét – jelentette be az orosz ipari és kereskedelmi minisztérium pénteken.\n\nA Toyota Motor 2007-ben nyitotta meg szentpétervári üzemét, ahol a gyártást márciusban felfüggesztették az alkatrészellátás megszakadása miatt és ugyancsak márciustól a japán cég leállította autóinak exportját Oroszországba.\n\nAz üzem éves kapacitása 100 ezer jármű, Szentpéterváron a Camry és RAV4 modelleket szerelték össze.\n\nAz orosz ipari és kereskedelmi minisztérium közleménye hangsúlyozta, hogy a Toyota Motor fenntartja a Toyota és a Lexus autókkal kapcsolatos szolgáltatásokat, valamint a márkakereskedői hálózat támogatását.\n\nA kiemelt kép illusztráció.",
    "Kataton állapotba süllyedtek a japánok – VG Podcast": "A koronavírus-járvány időszakában Japán a járványkezelés egyik mintaországának számított. Különösebb belső korlátozásokat nem vezettek be, a betegséget igyekeztek a külföldiek kizárásával megfékezni. Még egy olimpiát is bevállaltak ebben az időszakban. A példás küzdelem ellenére a sportrendezvény már soknak bizonyult, az esetszámok nőni kezdtek, a kormány pedig elveszítette támogatását. A jelenlegi miniszterelnök, Kisida Fumio mondhatni tűzoltást végez az országban, mivel a gazdaságot erősen megviselte a határok lezárása.\n\nFotó: Szekigucsi Hiroto / AFP\n\nJapán számára rendkívül fontos a turizmus, a szigetország éves szinten több tízmillió turistát fogad. Ezek a bevételek elmaradtak a Covid-intézkedések miatt, és\n\nvégül már a G7-nek kellett felszólítania Japánt, hogy nyissa meg a határait, mielőtt a gazdasága még nagyobb bajba kerülne.\n\nA kormány el is rendelte a határnyitást, és a vendégek lassan visszatértek a felkelő nap országába.\n\nA társadalmat sokkolta a 2 százalékos infláció\n\nJapán már hosszú évek óta deflációval küzd, egyszerűen képtelenek voltak beindítani a fogyasztói árak növekedését. Ennek több oka is volt. Egyrészt a Japán társadalom rendkívül takarékos, nem vásárolnak feleslegesen. Az emberek szinte minden idejüket a munkába ölik, a szociális életük sivár, és ezért a szolgáltatásokra sem fordítanak pénzt. Jól mutatja a japán társadalom antiszociális viselkedését, hogy kormányzati program indult az alkoholfogyasztás ösztönzésére a fiatalok körében. A lakosság annyira csak a tanulásban és a munkában képes gondolkodni, hogy az alkoholgyártók és a bárok csődközelbe jutottak, mivel nem tudtak bevételt generálni.\n\nNem isznak elég alkoholt a japán fiatalok, ezért a kormánynak be kell avatkoznia Szokatlan problémát kell megoldania a japán kormánynak: a fiatalok nem fogyasztanak elég alkoholt. A koronavírus-járvány miatti korlátozások nagyon nehéz helyzetbe hozták a bárokat és az alkoholt árusító üzleteket, a vendégek pedig a korlátozások feloldása után sem tértek vissza.\n\nEmellett a társadalom elöregedése is jellemző. A fiatalok nem ismerkednek, nagyon kevés a házasság és a gyerek. A nők jellemzően a negyvenes éveikhez közel vállalnak gyereket. Ez pedig azért is nagyon rossz arány, mivel mindeközben a munka területén sem tudnak érvényesülni. Az Abe Sindzó által elindított Womenomics program, amely a nőknek a munkaerőpiacra való bevonását célozta, kudarcba fulladt. A 30 százalékos várakozással ellentétben\n\naz országban mindössze 10 százalék a nők aránya a cégvezetői rétegben.\n\nEzzel Japán a világon az egyik sereghajtónak számít.\n\nFotó: Furumaja Maszaki / AFP\n\nA japán takarékosság másik oka, hogy rendkívül rossznak számítanak helyi viszonylatban a fizetések.\n\nA vállalatok nem hajlandók béreket emelni, mivel a legendás japán hűség miatt tudják, hogy a munkavállalók semmilyen körülmények között nem mondanának fel.\n\nEz kihasználva szinte éhbérért dolgoztatják az embereket, miközben társadalmi elvárás a túlórázás, lenézik azt, aki nem hajlandó túlórát vállalni. A vállalatok részéről a béremelés mellőzése rendkívül problémás jelenség, hiszen a világ harmadik legnagyobb gazdaságában hatalmas bevételeik vannak a cégeknek. Ezt a többi között a szintén Abe Sindzó által elindított Abenomics programnak is köszönhetik.\n\nEzek mellett a feltételek mellett a lakosságot szabályosan sokkolta a globális energia- és élelmiszerválság miatt kialakult 2 százalékos infláció. Az áremelkedéshez egyszerűen nincsenek hozzászokva a japánok, ráadásul az alacsony fizetések mellett még ez a minimális drágulás is nehéz helyzetbe hozza a családokat.\n\nA harcos Buddha politika\n\nA második világháború után Japán, hogy szomszédait és a győztes országokat meg a NATO-t megnyugtassa, mindössze a GDP 1 százalékára mérsékelte a védelmi kiadásait. Ez tulajdonképpen csak arra volt elég, hogy a haderejét minimálisan szinten tartsa arra az esetre, ha valaki megtámadná az országot. Azonban Kína folyamatos agresszív fellépése Tajvannal szemben, Észak-Korea sorozatos rakétakísérletei a Japán-tengeren és Oroszország Ukrajna ellen indított háborúja a japán kormányt és a társadalmat is arra ösztönözte, hogy felhagyjon a pacifista politikával.\n\nA kormány bejelentette, hogy a GDP 2 százalékát fogják innentől a hadiiparra fordítani,\n\nami azt jelenti, hogy néhány éven belül Japáné lesz a harmadik legfelszereltebb haderő az Egyesült Államok és Kína után.",
    "Tokió Vice – 7. rész: A japán szexipar mocska": "A Tokió Vice – Egy újságíró a japán maffia hálójában című könyv nyomán készült HBO Max-sorozatból is ismerős lehet Jake Adelstein, a fiatal amerikai újságíró története. A szerző Japán egyik legnagyobb napilapjánál kap tudósítói állást. Munkája során az átlagemberek elől elzárt helyekre is eljut, és rádöbben, hogy az udvarias, modern és csillogó Tokió álarca mögött kegyetlen világ lappang. Egyre jobban belekeveredik ebbe a közegbe, és olyan információkhoz jut, amelyek szerettei és a saját életét is veszélybe sodorják. Adelstein az oknyomozó újságírás legjobb hagyományait krimiszerű izgalommal, fekete humorral és öniróniával ötvözi. A HVG Könyvek által kiadott regény több részletét is közöljük sorozatunkban.",
    "Nem világos, miért, de a japánok pókrobottal kombináltak egy éjjeli lámpát, hogy szabadon mászkálhasson": "Állítólag megnyugtatja a gyerekeket, ha félnének a sötétben.\n\nKi szereti a pókokat a lakásában? És ki rajong a poltergiest jelenségekért? Feltehetően a két réteg közös metszete sem ad ki túl izmos egyedszámot, ennek ellenére (vagy épp a borzongás miatt) a pókok és maguktól megmozduló tárgyak kereszteződéseként is felfogható robotok nagy zajt csaptak a közösségi médiában. Egy japán mérnök ugyanis, aki Lanius néven van jelen a Twitteren (itt kattintható az oldala), robotizált póklábakat aggatott több hétköznapi tárgyra is. A miértre a válasz az, hogy Lanius úr álma, hogy egy olyan házban éljen, ahol a dolgok életre kelnek, megmozdulnak, de közben hasznosak is az emberek számára. Lanius végső célja pedig, hogy olyan tárgyakat hozzon létre, amelyekről az emberek úgy érzik, hogy van szívük. Az mindenesetre biztos, hogy a robotok a bizarr megjelenés ellenére segítségére vannak Lanius úr két lányának, bár a kisebb azért tart ezektől a szerkezetektől. A két lány hozzáállása nagyjából lefedi a közösségi médiában érkezett reakciókat is: akadtak, akik aranyosnak tartották ezeket a szerkezeteket, mások azonban azt mondták, hogy frászt kapnának éjszaka egy ilyentől.\n\nÉs hogy miért van szükség ilyen nyugtalanító lábakra? Lanius úr szerint egy lakásban az akadályok közt, adott esetben lépcsőkön a gép így könnyebben közlekedik, mintha kerekei lennének. Ráadásul így jobban azt lehet érezni, hogy ezek a szerkezetek élnek (na persze egyesek szerint épp ez a probléma).\n\nAz viszont kétségtelen, hogy hasznos, ha egy ilyen lámparobot kíséri az embert a sötét lakásban, vagy sámliként megjelenik, amikor csak szükség van rá. Az eszközöket javarészt kereskedelmi forgalomban kapható alkatrészekből készítették el – ilyen például maga a lámpa is. Valamint a csavarokat, motorokat is le lehet emelni a boltok polcairól – viszont több összekötő, speciális elem 3D-nyomtatással készült.\n\nA lámpa alatt akad egy kis számítógép, aminek Bluetooth kapcsolaton keresztül egy videojáték vezérlőjével adhatunk utasításokat. A lámpa megépítése nagyjából egy hetet vett igénybe, a teljes költségvonzat pedig 100-150 ezer jen volt (ez nagyjából 300 ezer – 450 ezer forintnak megfelelő összeg). Lanius úr hozzátette azt is, hogy mivel egyre könnyebb mind az információhoz, mind a szükséges eszközökhöz hozzáférni, így egyre könnyebben megvalósíthatóak az ember elképzelései.\n\nForrás: HUFFPOST, kép: Twitter",
    "Áremeléssel indul újra a legnagyobb japán atomerőmű": "A tokiói székhelyű Tepco áramszolgáltató vállalat jövőre felülvizsgálja az ipari fogyasztóknak szánt árait úgy, hogy azok tükrözzék a költségek megugrását – írja a Reuters.\n\nFotó: Shutterstock\n\nA vállalat ígérete szerint az árak megállapításánál mérséklő tényezőként figyelembe veszik a Kasivazaki-Kariva atomerőmű hetedik blokkjának tervezett újraindítását is.\n\nA Kasivazaki-Kariva hetes számú blokkja jövőre 12-ből kilenc hónapig üzemel, így tudják csökkenteni a fogyasztókra nehezedő terheket Tomoaki Kobajakava, a Tepco elnöke szerint. A következő, jövő áprilisban induló üzleti évet már a felülvizsgált árképzési rendszerrel indítják.\n\nReméljük, hogy a Kasivazaki-Kariva blokkot a lehető leghamarabb újraindítjuk, de nem tudjuk megmondani, hogy ez mikor fog megtörténni\n\n– ismerte el a vezérigazgató. Ha a blokk az év kilenc hónapjában működne, az mintegy 200 milliárd jennel (1,4 milliárd dollárral) csökkentené a vállalat éves költségeit. Tavaly azonban az erőműben biztonsági hiányosságokra derült fény, egy illetéktelen munkatárs bejuthatott az erőmű szigorún elzárt területeire, s emiatt a cég számtalan kritikát kapott.\n\nA távol-keleti ország ipari minisztere akkor azt mondta, hogy az erőművet nem fogják egyhamar újraindítani.\n\nA fukusimai katasztrófa után Japánban több atomerőművet leállítottak, újakat pedig nem építettek, azonban az energiaválság a szigetországot sem kíméli, így az atomenergiával kapcsolatos politikában is változás állt be.\n\nKisida Fumio miniszterelnök augusztus végén bejelentette, hogy Japán újraindítja a régi erőműveket, illetve megvizsgálja a következő generációs reaktorok fejlesztését. A kormányfő szerint a meglévő reaktorok élettartamának meghosszabbítását mint lehetőséget is tanulmányozzák.",
    "Érdemes spekulálni a japán devizapiacon – megbízható a jen carry trade": "Idén már számtalanszor 10-15-20 éves rekordszintekre került az amerikai dollár a japán jennel szemben. Ugyanakkor az új csúcsok elérése rendre csak átmeneti korrekciókat tudott eredményezni a devizapár mozgásában és az alapvető tendencia nem változott. Továbbra is fontos kérdés, hogy önmagában az, ha egy devizapár újabb és újabb rekordokat dönt meg, elegendő-e ahhoz, hogy fordulatra számítsunk.\n\nFotó: Shutterstock\n\nA rövid válasz természetesen az, hogy nem. Annak ellenére, hogy a devizaárfolyamoknak valamilyen szinten a gazdasági különbségeket is meg kellene mutatniuk, miután a jelenlegi devizapiac nagyobb részét továbbra is spekulációs kereskedés uralja, sokszor előfordul, hogy bizonyos trendek erősebbé válhatnak, mint azt a reálgazdaság indokolná. Nagyon ritkán fordul elő manapság, hogy egy elméletileg kikalkulált egyensúlyi ár tartósan fenn tud maradni egy devizapár kapcsán, hiszen a mozgásokat mindig felerősíti a várakozás és a piaci szereplők ritkán koncentrálnak a pillanatnyi helyzetre, sokkal inkább a jövőt próbálják árazni.\n\nA japán jen esetében viszont megvalósult egy olyan helyzet, amikor a jelen és a jövő fundamentumai egybeesnek egy különleges spekulációs lehetőséggel, ez pedig egyértelmű trendet eredményezett a távol-keleti deviza árfolyamában, és több mint másfél éve látványosan építi a dollárral szembeni árfolyam-emelkedését.\n\nElsősorban kiemelendő az inflációs környezet jelentős különbsége és az erre adott jegybanki válaszok közötti eltérés.\n\nLassan évtizedes hagyománya van annak, hogy Japánban extrém alacsony inflációs környezetről beszélhetünk, ami bizonyos időszakokban deflációba is átfordult, így az ottani jegybank folyamatosan arra rendezkedett be, hogy nagyon laza monetáris politikával az árak csökkenése ellen vegye fel a harcot. Közben viszont a világ más tájain először a Covidból való kilábalás, majd az energiahordozók árának megugrása nagyon régen látott inflációs nyomást eredményezett, amire a jegybankok válasza sem lehetett más, mint a szigorítás, vagyis a kamatok fokozatos emelése. Bizonyos hatások természetesen a japán gazdaságot sem kerülték el, de ez is csak arra volt elegendő, hogy az infláció és defláció határán billegő értékekből egy stabil 2,5 százalékos áremelkedési ütem alakult ki az április és július közötti hónapokban. Ez elenyésző a világ számos országában is a 10 százalékot megközelítő vagy néhol azt is meghaladó áremelkedéshez képest. A legutóbbi inflációs adat sem rendítette meg a jegybank döntéshozóit, akik továbbra is az ultralaza környezetben hisznek, és többször megerősítették, hogy egyelőre semmi okát nem látják az ezen való változtatásnak.\n\nFotó: Shutterstock\n\nMindez azt eredményezte, hogy már a jelenlegi helyzetben is kialakult egy jelentős kamatkülönbség a két ország között, hiszen az Egyesült Államokban aktuális 2,25 százalékos alapkamattal szemben Japánban változatlanul negatív tartományban (–0,1%) található a meghatározó jegybanki kamatszint. A várakozások tekintetében pedig ez az olló csak tovább nyílhat, hiszen a FED következő ülésére 50, vagy 75 bázispontos kamatemelési várakozás alakult, sőt az idei évre még ezen felül legalább két szigorításra számít a piac, miközben a japán jegybank részéről, még a likviditás csökkentése sem került szóba, nemhogy a kamatemelés.\n\nMindez azt eredményezi, hogy a dollár kamatelőnye miatt – ahogy az más párokban is látható – az amerikai fizetőeszköz egy erősödő pályára állt, és ebből egyelőre csak nagyon rövid időszakokra tud kibillenni.\n\nA fundamentális és spekulációs irányvonalak mellett van még egy nagyon erős vonzereje a dollár jennel szembeni vásárlásának, ez pedig az úgynevezett carry trade hatás. Az ügyletkötés lényege, hogy a befektető azt próbálja meg kihasználni, hogy a devizák határidős árazásánál a kamatkülönbözet beépül az árakba. Vagyis ha valaki dollárt vesz és japán jent ad el, azt úgy értelmezzük, mintha a dollárban megjelenő tőkét a dollárkamatokon tudná kihelyezni, és ezt egy japán jenben felvett hitellel finanszírozza.\n\nEz persze csak elméleti kalkuláció, ami az ügylet mögött van, valójában csak annyi történik, hogy ha például 6 hónapos határidőre vásárol valaki amerikai dollárt jen ellenében, akkor a határidős árfolyam 250 ponttal lesz alacsonyabb, mint az azonnali ár. Ennek eredményeként pedig egy ilyen ügyleten akkor is nyeresége keletkezik egy befektetőnek, ha a dollár-jen árfolyama nem emelkedik tovább, csupán egy helyben marad, vagy hat hónap múlva a mostani szint közelében lesz.\n\nA mostani árfolyamot figyelembe véve úgy lehet a 136,80-as értéken fél évre dollárt venni, hogy a határidős árfolyam 134,30 lesz, vagyis a hat hónap elteltével bármilyen ennél magasabb árfolyam pozitív eredménynek számít.\n\nMindez elég vonzó befektetési környezet ahhoz, hogy egyre több devizaspekuláns találja meg a dollár-jen kereskedésének ezt a formáját, ami tovább gerjeszti az árfolyam emelkedését.\n\nTermészetesen a devizákkal való kereskedés jelentős kockázatokkal jár, így minden esetben csak olyan befektetőnek javasolt, aki pontosan tisztában van a termék működésével, a kockázatok mértékével, illetve a kockázatkezelési lehetőségekkel.",
    "A japán nők hangja – 70 éves lett Tokió első női kormányzója": "A japán nők hangja – 70 éves lett Tokió első női kormányzója\n\nKoike Jurikó már gyerekkorában megkapta az első politikai, diplomáciai leckéket édesapjától, az olaj-nagykereskedő Koike Júdzsirótól, a férfi ugyanis gyakran mondogatta a lányának: Japán számára elengedhetetlen az arab országokkal való kapcsolatok megerősítése, hogy a stabil kőolajellátás biztosítva legyen, és a szigetország ne kerülhessen olajháborúba. Jurikó előbb a Kvanszei Gakuin Egyetemen hallgatott szociológiát, majd Egyiptomban folytatta a tanulmányait. 1976 októberében a Kairói Egyetem legjobb hallgatójaként szerezte meg szociológusi diplomáját. 21 évesen hozzáment egy japán diáktársához, de a házasságukat nem sokkal később felbontották.\n\nFolyékonyan beszél angolul és arabul, így először tolmácsként kezdett dolgozni, majd újságíró, tévériporter lett. Interjút készíthetett Moammer Kadhafi líbiai diktátorral és Jasszer Arafat palesztin vezetővel is. Politikai karrierje 1992-ben kezdődött, amikor a liberális Japán Új Párt szenátora, majd országgyűlési képviselője lett. Karrierje az évek folyamán egyre csak felfelé ívelt. 2002-től már Koizumi Dzsunicsiró miniszterelnök belső köréhez tartozott a Liberális Demokrata Pártban. 2003-ban környezetvédelmi miniszterré nevezték ki, majd Abe Sinzó kormányában nem kisebb szerep jutott neki, minthogy Japán első női védelmi minisztere lehetett. Mindössze 54 napig töltötte be ezt a posztot, ugyanis szigorúan bizalmas információk kiszivárgása miatt lemondott.\n\nNem üvegplafon, hanem vaslemez\n\n2008-ban aztán mégis nagyobb szerepre vágyott a politikai életben, és elindult a pártelnöki posztért. Ezzel történelmet írt, ő volt az első nő, aki erre vette a bátorságot. „Megkaptam a kollégáim lelkes támogatását, hogy áttörhessek Japán társadalmi holtpontján, és hiszem, hogy az országnak akár női jelöltje is lehet. Hillary (Hillary Clinton, a 2016-os amerikai elnökválasztás demokrata jelöltje – a szerk.) az üvegplafon szót használta… de Japánban ez nem üveg, hanem egy vaslemez. Nem vagyok Mrs. Thatcher, de úgy gondolom, hogy olyan stratégiára van szükség, amely meggyőződéssel, világos politikával és az emberekkel való rokonszenvvel viszi előre a nemzetünk ügyét” – idézte őt a The Japan Times. Egy alapvetően a hagyományaihoz megrögzötten ragaszkodó országban ez roppant bátor lépés volt egy nő részéről.\n\nVégül a Liberális Demokrata Párton belül megtartott vezetőválasztáson egy másik jelölt, Aszó Taró aratott győzelmet. Ám ez nem vette el Koike kedvét a politikai pályától, és 2016-ban – immáron függetlenként – elindult Tokió prefektúra kormányzói posztjáért, és a választást nagy fölénnyel meg is nyerte. 2016. július 31-én választották meg Tokió kormányzójává, így ő lett az első nő, aki megkapta ezt a politikailag is jelentősnek számító posztot.\n\nSzívügye a nők helyzete\n\nBármennyire is fejlett országnak számít technológiai szinten Japán, a társadalmát tekintve bőven akadnak hiányosságai. A nőket hátrányos megkülönböztetés éri az élet számos területén, a gazdasági és a politikai életben – más országokhoz viszonyítva – minimális szerephez jutnak. A társadalmat áthatja az alá-fölérendeltség. Amikor Koike a pártelnöki pozícióért indult, már akkor is kampánytémája volt a nők helyzete. „A nők gyakran szeretnének dolgozni is amellett, hogy gondoskodnak a családjukról, de nehezen kapnak erre esélyt” – idézi szavait egy 2008-as Reuters-cikk.\n\nNem mellesleg Koike egyedülálló és gyermektelen, mivel ahogy arra maga is utalt: Japánban erőteljesen él az a tradíció, hogy a nő feladata elsősorban a családról való gondoskodás, ám egy családos nőnek nincs lehetősége a karrierépítésre. „Szeretnék pártközi keretek között foglalkozni a nőket érintő kérdésekkel, és felszabadítani a nőkben rejlő potenciált, ami energikus országgá teheti Japánt.” Amikor a kormányzói posztért indult, akkor is azt nyilatkozta: „Hiszem, hogy a nőket segítő politikai döntések támogatása jót fog tenni Tokiónak, és boldogságot hoz a fővárosnak.”\n\nStabilan őrzi a helyét\n\nMiként történhetett, hogy ebben a férfiak uralta világban 2016-ban megnyerhette a választásokat? Egy, a BBC-nek adott interjúban azt mondta: „Azért választottak meg, mert nő vagyok.” Valószínűleg igaza is van, és a szigetország megérett a változásra. Koike igazi példaképpé válhat, és valóban megreformálhatja a társadalmat.\n\n„Úgy vélem, mindenki látja a politikai ügyességét – válaszolta megkeresésünkre dr. Umemura Yuko, az az ELTE Japán Tanszékének vezetője. – Mindenről megvan a saját véleménye, fülbemászó szlogeneket talál ki, nagyon jó kommunikációs készségei és olyan adottságai vannak, amelyekre egy politikusnak szüksége lehet. Nincsenek gyanús, korrupciós ügyei, mint ahogy sok más politikusokról hallani, és szerintem azt látják a választók is, hogy tisztességes.”\n\nFotó: Getty Images Szerző: Wadolowski-Balogh Orsolya\n\nA teljes cikket keresd a Marie Claire friss lapszámában!",
    "Csúcstalálkozót tart Japán és az Egyesült Államok": "Joe Biden amerikai elnök és Kisida Fumio japán miniszterelnök szeptember végére találkozót szervezett, hogy tárgyaljon Kína fenyegetéséről, amely Tajvan ellen irányul.\n\nJapán drasztikusan megerősítené az ország védelmét, mióta a volt miniszterelnököt meggyilkolták. Most az Egyesült Államokkal közösen azon dolgozik, hogy szeptember 20-a körül New Yorkban csúcstalálkozót szervezzen Kisida Fumio miniszterelnök és Joe Biden elnök között a kelet-ázsiai biztonsági kérdések megvitatására.\n\nKína Tajvanra gyakorolt növekvő nyomása, Észak-Korea atomkísérletekkel való fenyegetése és Oroszország ukrajnai inváziója is terítéken lesznek az aktuális témák között, és a csúcstalálkozóra valószínűleg az ENSZ-közgyűlés ülésének keretein belül kerül sor – írja a Reuters.\n\nKisida Fumio valószínűleg részt vesz Erzsébet királynő temetésén is Nagy-Britanniában Naruhito japán császárral együtt, mielőtt az Egyesült Államokba látogatna – jelentette szombaton korábban a japán állami tévé. Joe Biden közölte, hogy részt fog venni a királynő temetésén.",
    "Kötelezővé tenné a napelemeket Japán": "A tokiói kormány 2025 áprilisától, ami a pénzügyi év kezdete, minden új épületen, így a lakóépületeken is kötelezővé kívánja tenni az áramtermelő napelemek telepítését a tokiói prefektúrában, hogy ezzel is érezhetően csökkentse az ásványi üzemanyagok felhasználását a japán főváros térségében.\n\nA tokiói prefektúrában minden új épületre kötelező lesz a napelem felszerelése.\n\nA mintegy 14 millió lakosú tokiói prefektúrára vonatkozó tervet még nem véglegesítették. A kormány azt a célt tűzte ki, hogy a megújuló energiaforrások arányát a jelenlegi 18 százalékról 2030-ra 36-39 százalékra növelje az ország teljes energiamérlegében.\n\nE cél eléréséhez 2030-ig a japán naperőműveknek az elfogyasztott energia 14-16 százalékát, a szélerőműveknek pedig 5 százalékát kell előállítaniuk, eközben a fosszilis energiaforrások arányát 76 százalékról 41 százalékra tervezik csökkenteni.\n\nAz atomerőművek hozzájárulását az ország energiatermeléséhez 6 százalékról az MTI szerint 20 százalék körülire tervezik emelni.\n\nJapán 2050-re nullára kívánja csökkenteni az üvegházhatású gázok kibocsátását.\n\n(Borítókép: Napelemek Tokióban 2015. szeptember 17-én. Fotó: noboru hashimoto/Corbis via Getty Images)",
    "A japán hatóságok beavatkoznak a devizapiacon": "\n\nA japán hatóságok beavatkoztak, és megvédték a jent, megállítva az USDJPY esetleges kapitulációját 150-ig. Ennek eredményeképpen a 145,75-ös szint közelében megkezdődött az eladás a piacra, ami 140,64-ig nyomta le az árfolyamot. Ez az akció azután következett be, hogy a BoJ Kuroda megismételte, hogy folytatja a monetáris lazítást, ami kezdetben eladási hullámot váltott ki a jenben. Ezt figyelembe véve nem lesz meglepő, ha a japán pénzügyminisztérium középtávon rendszeresen befolyásolja az árszinteket. Ez a részvétel egy 140-145 közötti potenciális tartományt sugall.\n\nKereskedjen a hírekkel: Gazdasági naptárunk megtekintése További információk",
    "Peking szerint Japán egyre komolyabb katonai fenyegetés Ázsiára nézve": "Japán egyre komolyabb fenyegetést jelent az ázsiai–csendes-óceáni térségre nézve – jelentette ki a kínai külügyminisztérium szóvivője, Csao Li-csien egy keddi sajtótájékoztatón.\n\n„Japán olyan lépéseket tesz, amelyek súlyosan ellentmondanak a béke alkotmányának megfogalmazásának – részletezte a szóvivő. – A japán fél komoly fenyegetést jelent az ázsiai–csendes-óceáni térség békéjére, biztonságára és stabilitására nézve” – tette hozzá.\n\nTokió „túlzottan növeli a katonai költségvetés kiadásait”, aktívan fejleszti a rakétavédelmi rendszereit, illetve más stratégiai fegyvereket, és folyamatosan fokozza a katonai együttműködést Washingtonnal – írja a TASZSZ.\n\nCsao Li-csien hangsúlyozta, hogy Japánnak „tiszteletet kell mutatnia a szomszédos országok iránt, tekintettel azok biztonsági aggodalmaira. (…) Japánnak le kell vonnia a történelem tanulságait, és a békés fejlődés útját kell követnie” – tette hozzá.\n\nKorábban Japán fejezte ki az aggodalmát az orosz fenyegetettség miatt.",
    "Fél órával hosszabb lesz a szabadedzés a Japán és az Amerikai Nagydíjon": "Fél órával hosszabb lesz a szabadedzés a Japán és az Amerikai Nagydíjon\n\nEgy órával több edzésidő áll majd a Forma–1-es mezőny rendelkezésére a Japán és az Amerikai Nagydíjon. A második szabadedzéseket gumiteszt céljából toldják meg.\n\nAz Olasz Nagydíjat követően véget ért a szezon közbeni gumitesztek sorozata. Utoljára a Red Bull állt a hivatalos gumibeszállító, a Pirelli rendelkezésére, amely az idén bevezetett 18 colos abroncsokkal szerzett első féléves tapasztalatok alapján dolgozik a 2023-as gumicsalád fejlesztésén.\n\nA tesztelés ezzel most egy másik fázisába lép: mostantól nem egy-egy csapat fog autót biztosítani a gumigyártó számára, hanem mind a tíz csapat egy időben, azonos helyszínen teheti próbára az olaszok abroncsait. Ennek jegyében két hétvége programja is módosulni fog. Japánban és az Egyesült Államokban (Austin) a csapatokkal kötött egyezségnek köszönhetően a szokásos 1 helyett másfél óráig fog tartani a pénteki második szabadedzés, melynek extra idejét a Pirelli fejlesztőprogramjára kell szánni.\n\n„Lehetőségünk van használni a második szabadedzéseket, amik nem hatvan, hanem kilencven percesek lesznek, és mind a húsz autó eltérő ütemterv szerint fog körözni”\n\n– magyarázta Mario Isola, a Pirelli sportigazgatója. „Mint általában, ezek vak tesztek, a csapatok nem fogják tudni, hogy mit tesztelnek. De számunkra ez nagyon fontos, mert új tesztlehetőségeket akarunk, hiszen jövőre sűrű, huszonnégy futamos lesz a naptár. Nem állítom, hogy lehetetlen lesz helyet találni a teszteknek, de az európai szezon rövidebb lesz, nem maradhatunk annyi ideig a pályán. Egy futam utáni kedden és szerdán nehéz lesz, szóval új lehetőségeket kell találnunk.”\n\nMario Isola (Fotó: XPB)\n\nMiközben egy szabadedzés megtoldása a gumitesztek miatt egyszerűnek tűnhet, a gyakorlatban nem az. A versenyhétvégék téttel bíró események, a csapatok pedig sosem kockáztatnak szívesen, ha nem muszáj. Vonatkozik ez a balesetekre, de akár a motorok és váltók által teljesítendő kilométerekre is.\n\n„Világos, hogy beszélnünk kell az erőforrások által teljesített távról. Nem növelhetjük a távot az eredeti tervekhez képest. Bonyolult ez, mert valahányszor rátalálsz egy megoldásra, szembesülsz problémákkal is.”\n\n„A második szabadedzések használata jó ötlet. Nem kötelezzük a csapatokat arra, hogy máshová menjenek vagy tovább maradjanak egy pályán. De közben ilyenkor ugyanazt az autót használják, amit a hétvége hátralévő részében, ugyanazzal az erőforrással, és a teljesített kilométerek száma probléma. Valahányszor jön egy új ötlet, hetekig vitatkozol róla, hogy megtaláljuk a végül működő megoldást” – magyarázta Isola.\n\nA mostani tesztek kapcsán hozzátette: „Olyan menetrendet írunk elő, aminél hasonló a kilométerszám ahhoz, amit egy normál második szabadedzésen teljesítenek. Mindegyik csapat ugyanannyi kört fog teljesíteni, vakon, prototípusokkal. Próbálunk nem sokat variálni a konstrukciókon a teszt során, mert az autójukat a hétvégére akarják beállítani. Szóval együttműködünk a csapatokkal, próbálunk okos megoldásokat találni, hogy tesztlehetőséget kapjunk, miközben nem zavarjuk meg a versenyhétvégéjüket.”\n\nAmennyiben a szuzukai vagy austini edzést elmosná az eső, úgy pótlásként a Mexikói Nagydíjon is megtoldanák a második szabadedzést 30 perccel.",
    "Nem megy Japánba a Fiona miatt Trudeau, bevetik a hadsereget": "A Finota hurrikán házakat megsemmisítve és földcsuszamlásokat okozva csapott le a hét végén Kanadára, az okozott károk miatt Justin Trudeau miniszterelnök lemondta jövő heti tokiói látogatását. A kormányfő Abe Sindzó volt japán miniszterelnök keddi állami temetésére volt hivatalos mint egyetlen vezető a világ iparilag legfejlettebb országait tömörítő G7 csoportból.\n\nNekiesett a Fiona Kanadának, több helyen is elment az áram Százezrek maradtak áramszolgáltatás nélkül a keleti parton.\n\nA Fiona hurrikán helyi idő szerint szombat estére elérte Kanada keleti részét, ahol az időjárás okozta károk miatt Új-Fundland és Labrador, valamint Québec tartományban több százezren maradtak áram nélkül. Több település lakóit evakuálni kellett, a Szent Lőrinc-öbölben több szigeten is lakóházakat és épületeket sodortak magukkal a hullámok.\n\nJustin Trudeau szombat éjjel közölte, hogy a kanadai hadsereget is bevetik a hurikán által okozott pusztítás rendbehozatalához.\n\nA Fiona hurrikán a hét elején csapott le Puerto Ricóra, legkevesebb nyolc halálos áldozatot követelve. A karibi térségből északra vonuló hurrikán szombat éjjelre trópusi viharrá csitult. Az amerikai Nemzeti Hurrikánközpont jelentése szerint a Fiona óránként 110 kilométeres erősségű széllökésekkel haladt. A trópus viharokat a vihar magjától 890 kilométerre is érezni.\n\nKanadában egyébként ritkán fordulnak elő hurrikánok, részben, mert a hidegebb, északi vizeket elérve elvesztik fő energiaforrásukat. Nem veszélytelenek azonban az így kialakuló poszttrópusi ciklonok sem, amelyeknek a magját ugyan szabad szemmel nem látni, de könnyen jelentkezhetnek hurrikán erősségű szélviharokkal.",
    "Elesik Japán, az utolsó bástya - a floppy lemezeknek végleg befellegzik": "Érdemes felidézni, hogy az amerikai hadsereg csak három évvel ezelőtt dobta ki az 1970-es évekből származó rendszert, amely floppylemezeket használt a nukleáris erők operatív funkcióihoz.\n\nLehet, hogy Japán vezető szerepet tölt be az innováció és a technológia terén, de a minap egy prominens kormányzati személyiség elárulta, hogy néha ragaszkodnak a régi technológiákhoz is. Néhány nappal azután, hogy Taro Kono átvette a digitális ügyek miniszteri posztját, a következőt tweetelte: \"A digitális miniszter hadat üzen a floppy lemezeknek.\"\n\nKono elmondta, hogy körülbelül 1900 olyan kormányzati eljárás van, amely megköveteli, hogy az üzleti közösség tagjai lemezeket, azaz floppyt, CD-t, MD-t stb. használjanak a kérelmek és egyéb űrlapok benyújtásához. A Digitális Ügynökség megváltoztatja ezeket az előírásokat, hogy online felületeket is használhassanak.\n\nDigital Minister declares a war on floppy discs.\n\nThere are about 1900 government procedures that requires business community to use discs, i. e. floppy disc, CD, MD, etc to submit applications and other forms. Digital Agency is to change those regulations so you can use online. — KONO Taro (@konotaromp) August 31, 2022\n\nElső hallásra hihetetlen, hogy a kormányzati munkát molst akarják csak teljesen átállítani a 21. századi módszerekre a technológia nagyhatalmának számító Japánban, méghozzá 11 évvel azután, hogy a Sony legyártotta az utolsó floppy lemezt. Kono azt mondta, hogy végre le akarja cserélni a tárolóeszközt, és mindent online akar csinálni helyette.\n\nNem ez az első alkalom, hogy Kono támadásba lendül a régi technológia ellen. Tavaly, amikor közigazgatási reformminiszterként beszélt, világossá tette, hogy meg akarja szabadítani a kormányhivatalokat a faxgépektől, és világossá tette, hogy az e-mail jobb módja lenne a kommunikációnak. Néhány minisztérium azonban visszautasította ezt, azzal érvelve, hogy a faxkészülékek biztonságosabbak, mint az online kommunikáció.\n\nHirdetés\n\nKono megjegyzései a 2020-as világjárvány korai szakaszában megfogalmazott kritikákat követték, amikor az orvosok arra panaszkodtak, hogy az új COVID-esetekről kézi papírmunkát kell végezniük, mielőtt az adatokat az adatgyűjtési folyamat részeként faxon elküldik a közegészségügyi központoknak. Végül 2020 augusztusában bevezettek egy online jelentési rendszert.\n\nLátogasson el a Computerworld - ZöldPálya - SustainIT 2022 konferenciára, ahol a legfontosabb fenntarthatósági témákkal várjuk Önöket!\n\nMielőtt túl szigorúak lennénk Japánnal vagy kuncognánk rajtuk, érdemes felidézni, hogy az amerikai hadsereg csak három évvel ezelőtt dobta ki az 1970-es évekből származó rendszert, amely floppylemezeket használt a nukleáris erők operatív funkcióihoz. Ezt aztán szilárdtest digitális tárolási megoldással (SSD) váltotta fel.\n\nKono floppylemezek elleni háborúja egy másik 2018-as epizódot is felidéz, amikor egy hónappal azután, hogy kinevezték Japán kiberbiztonsági miniszterévé, Yoshitaka Sakurada nyíltan bevallotta, hogy soha nem használt számítógépet. Amióta független vagyok, azaz 25 éves korom óta, én oktattam a munkatársaimat és a titkáraimat. Soha életemben nem használtam számítógépet\" - mondta akkor. Sakurada már nincs a posztján - jegyezte meg némi malíciával a mostani floppy-fordulatról beszámoló Digitaltrends.\n\nHardverek, szoftverek, tesztek, érdekességek és színes hírek az IT világából ide kattintva!",
    "Vízre bukkantak japán tudósok a Földtől 300 millió kilométerre lévő Ryugu kisbolygóról visszahozott mintában": "Segítsd a munkánkat! A Qubit a szabad és tájékozott magyar nyilvánosságért dolgozik.\n\nElképesztő összetevőre bukkantak a tudósok a japán Hajabusza–2 űrszonda által a Földtől 300 millió kilométerre lévő kisbolygóról visszahozott, 5,4 grammnyi törmelékben: egy vízcseppre – írta csütörtökön a Guardian. A felfedezés új táptalajt adhat annak az elméletnek, miszerint a földi élet bizonyos feltételei nem a bolygón alakult ki, hanem az űrből származhatnak.\n\nNakamura Tomoki, a Tohoku Egyetem kutatója és a mintát elemző, mintegy 150 kutatóból álló kutatócsoport vezető tudósa szerint a vízcseppnek óriási jelentősége van. „Számos tudós véli úgy, hogy a víz az űrből származik, de mi most elsőként fedeztünk fel ténylegesen vizet a Föld közelében lévő Ryugu kisbolygón” – mondta.\n\nA japán űrügynökség (JAXA) Hajabusza–2 szondáját 2014-ben indították útnak, 2018 júniusában ért a földközeli, gyémántalakú Ryugu kisbolygóhoz és két évvel ezelőtt érkezett vissza. Az 5,4 grammnyi kisbolygótörmelék 2020. december 5-én, a dél-ausztráliai sivatagban landolt. A szonda által végzett megfigyelések alapján a kisbolygó széntartalmú, karbonátos kőzetekben gazdag, porózus (azaz relatíve lyukacsos szerkezetű), és eredetileg egy nagyobb kisbolygó része lehetett.\n\nA törmelék már eddig is számos értékes információval gazdagította a tudományt: olyan szerves anyagokat tartalmaz például, amelyek megmutatták, hogy a földi élet bizonyos építőkövei, egyes aminosavak az űrben jöhettek létre. A kutatók már augusztusban közzétettek a Nature Astronomy folyóiratban egy tanulmányt, miszerint a Ryugu kisbolygóról származó minták segítségül hívhatók annak megfejtésére, hogyan alakultak ki az óceánok a Földön több milliárd évvel ezelőtt.\n\nA sót és szerves anyagot tartalmazó, karbonátos kőzetet tartalmazó vízcsepp a japán kutatócsoport legutóbbi felfedezése, ami Nakamura szerint megerősíti azt az elméletet, hogy a Ryugu kisbolygóhoz hasonló égitestek a Földdel való összeütközés során hozhatták be bolygónkra a sót és szerves anyagokat tartalmazó vizet. Ez közvetlenül kapcsolódó bizonyíték lehet például az óceánok vagy a földi szerves anyag eredetére – tette hozzá a kutató.\n\nA kutatócsoporttól független Kobajasi Kenszej, a Jokohama Nemzeti Egyetem asztrobiológus szakértője és professzor emeritusa úgy vélte, meglepő, hogy vizet találtak a mintában, hiszen törékenységét tekintve az űrben nagy esély volt rá, hogy megsemmisüljön. Ez szerinte arra utal, hogy a kisbolygó nem csupán jeget, hanem folyékony halmazállapotú vizet is tartalmazhatott, és hogy ebben a vízben szerves anyag keletkezhetett.\n\nKapcsolódó cikkek a Qubiten:",
    "Bambuszfuvola dallamára ismerkedtek Japánnal": "A somogyvári japán nap megnyitóján elhangzott, hogy egyre népszerűbb hazánkban a japán nyelv és kultúra. Acevedo-Horváth Katalin, az Eötvös Loránd Tudományegyetem (ELTE) Japán Tanszékének oktatója elárulta, hogy nagyapja Somogyvárról származott. A férfi a második világháború alatt hadifogságba került, ahol elmondása szerint egy japán férfi segített neki. – Így is kapcsolódik Somogyvár Japánhoz – árulta el az egyetemi oktató az eseményen. Hozzátette: a japán nyelv iránti népszerűséget jelzi, hogy idén rekordszámú, 169 elsős diák kezdte meg tanulmányait ezen a területen.\n\nSomogyi hallgatója is van a szaknak. A kaposfői Kristóf Benjaminnak a diplomamunkáján dolgozik és majd műfordítással szeretne foglalkozni. A somogyi hallgatónak még gyerekkorában tetszett meg a nyelv, majd középiskola után, 2019-ben kezdte meg tanulmányai a fővárosban.\n\nFotók: Böcz Zoltán\n\nA délutánig tartó programok sora a sakuhacsi, vagyis a bambuszfuvola bemutatásával kezdődött. A hangszert megszólaltató zenész, Takaku Keijiro '93-ban érkezett hazánkba, hogy a Zeneakadémián tanuljon. Eredetileg japán dobon és ütőshangszereken játszik, de pár évvel ezelőtt megtetszett neki a bambuszfuvola is. – Prágában egy kurzuson mesterektől is tanultam, de minden reggel játszom pár percet, hogy tanuljak – mondta szinte tökéletes magyarsággal Takaku Keijiro. A zenésztől azt is megtudtuk, hogy a sakuhacsi Japán Edo-korszakához köthető. Ekkor még csak szertartási eszközként tartották számon, később vált elismert hangszerré.\n\n\n\nA Japánban jelenleg népszerű teákról és süteményekről tartott előadást Tormáné Kurita Junko, aki a magyar borkultúrához hasonlította az ázsiai ország teafogyasztási szokásait. A nő elmondása szerint mindenki máshogy készíti az italt, más fajta teát használ, különböző fajtákat kedvelnek.\n\nA programot színesítette a ShinBuKan Dojo kardbemutatója is, ahol igazi szamuráj kardot is forgatott egy hatodik danos mester, de páros feladatot is bemutattak. Elhangzott, hogy a dojo húsznál is több generációra nyúlik vissza, és a szamurájok egyik viseletében érkeztek a képviselői a klán címerével ellátva.\n\n– Az ötcímeres kimono, melyben a kardozók érkeztek egy címeres haorival, vagyis kabátkával együtt már alkalmas akár a császár előtti megjelenésre is – ezt már Holló Viktória árulta el, aki a japán viseletről tartott előadást. – Évezredes hagyomány Japánban a kimono viselete, mely a történelem során sokat változott, a mai formája nagyban eltér az évtizedekkel ezelőtti viselettől – árulta el a viselettel foglalkozó budapesti nő.\n\n– Nőknél az elegáns viselet a fekete, emellett a házas nőknél csak az öv alatt található minta. Rangban a selyemből készült ruha számít a legjobbnak, de készül pamutból, lenvászonból is – tette hozzá Holló Viktória, aki előadása végén hagyományos táncokat is bemutatott, melyhez a közönség is csatlakozott. Elhangzott érdekességként az is, hogy a háziasszonyok és gésák is hagyományos hátul kötötték az övet, hogy elöl ne zavarja őket a mindennapi teendőikben. A vigalmi negyedek létrejötte után azonban elterjedt, hogy a kurtizánok elölről kötötték meg az övüket, így őket könnyen meg lehetett különböztetni például a gésáktól.\n\nNémeth Julianna, a Somogyiak Baráti Körének elnöke és az esemény szervezője kiemelte: örül hogy sikerült Somogyvárt és a japán kultúrát közelebb hozni egymáshoz. Az eseményen részt vett Huszti Gábor, a Somogy Megyei Közgyűlés alelnöke is.",
    "Japán hamarosan idegenvezető nélküli csoportokat is fogad": "Japán tovább enyhíti a Covid-korszak turizmusára vonatkozó korlátozásait azzal, hogy szeptember 7-től idegenvezető nélküli csoportokat enged be – jelentette be Fumio Kashida miniszterelnök. Az ország a jövő hónapban 50 000 látogatóra emeli napi nemzetközi érkezési kapacitását.\n\nJapán júniusban újra megnyitotta határait a csoportok előtt, így jelenleg csak vezetet, szervezett túrák engedélyezettek az országban, ahol a turizmus az újraindulás korai szakaszában van. Japánba most naponta csak 20 000 nemzetközi utazó léphet be.\n\nAz utazóknak továbbra is szervezett úton kell belépniük az országba, de már nem lesz szükségük idegenvezető kíséretére.\n\nA kormányfő a múlt héten bejelentette, hogy az ország eltörli a Covid-19-tesztelési követelményt a beutazókkal szemben, és csak a védőoltás igazolását követeli meg – írja a Travel Weekly.",
    "Nem árnyékol a múlt: Japán újra hisz az atomerőművekben": "Míg Németországban a kormány az utolsó reaktorok lekapcsolásáról vitatkozik, addig Japánban, Fukusima ellenére, Kishida miniszterelnök új reaktorokról döntene - adta hírül hitetlenkedve a Spiegel. A németek számára azért is érdekes a hír, hiszen ők is a fukusimai baleset miatt döntöttek a német atomerőművek leállításáról\n\nJó tizenegy évvel a fukusimai reaktorkatasztrófa után Japán ismét az atomenergiára támaszkodik - számolt be a Spiegel. Ezzel az atomenergia részesedése az ország energiaellátásában több mint egyötödére nőhetne.\n\nEddig a baleset után leállított reaktorok újraindítása állt a középpontban, de most már új atomerőművek építése is szóba került.\n\nFumio Kishida miniszterelnök kormánya a következő generációs atomerőművek fejlesztését és építését fontolgatja. Kishida bejelentette, hogy a kormány az év végéig szeretne a kérdésben dűlőre jutni. Ez egyértelmű elmozdulás lenne Japán korábbi politikájától, miszerint nem építenek további atomerőműveket.\n\nRáadásul,\n\na földrengésveszélyes Japán a meglévő atomerőművek élettartamának meghosszabbítását is tervezi - több mint 60 évre.\n\nA világ harmadik legnagyobb gazdasága, amely megelőzi Németországot, azt a célt tűzte ki maga elé, hogy 2030. április 1-jéig a villamos energia mintegy 22 százalékát atomenergiából állítsa majd elő. Fukusima előtt ez az arány 30 százalék körüli volt, 2020-ban pedig alig haladta meg az öt százalékot.\n\nJapán visszakapcsolná az összes régi reaktort\n\nAz új japán nukleáris politika tehát nagyban eltér a németekétől. Németországban az energiaválság ellenére a kormány a még csak a hálózatra kapcsolt atomerőművek élettartamának rövid meghosszabbításáról vitatkozik. Különösen a Zöldek viselik nehezen ezt a lépést - vagy akár a már leállított atomerőművek újraindítását. Általában a technológia kockázataira mutatnak rá. Bár Fukusima után Németország úgy döntött, hogy 2022 végére teljesen kivonul az atomenergiából, de időközben a lakosság hozzáállása is változóban van a szűkösebb és drágább energia miatt.\n\nA katasztrófa után, amelyhez 2011-ben egy súlyos földrengés és egy hatalmas szökőár vezetett, Japán szigorú biztonsági előírásokat vezetett be. A reaktorok üzemeltetését alapvetően 40 évre korlátozták. Folyamatos biztonsági fejlesztésekkel azonban további 20 évre kitolható az üzemeltetés.\n\nEddig 17 atomreaktor felelt meg a szigorúbb biztonsági követelményeknek, ezek közül tízet újraindítottak.\n\nKishida elmondta, hogy mindent megtesznek annak érdekében, hogy a fennmaradó hetet is újra üzembe helyezzék.\n\nJapán nincs egyedül a fordulattal a nukleáris politikában. Európában is egyre több ország fordul újra az atomenergia felé. Nagy-Britanniában a Hinkley Point C az első atomerőmű, amelyet több mint 20 év után építenek, és a Sizewell erőmű is kap egy új blokkot. Franciaországban és más uniós országokban is épülnek új reaktorok. Svédországban a liberális politikusok a szeptember közepén esedékes parlamenti választások előtt a magas energiaárak miatt az atomenergia bővítése mellett kampányolnak.",
    "Halálos áldozatai is vannak Japánban a pusztító tájfunnak": "Halálos áldozatai is vannak Japánban a pusztító tájfunnak\n\nLegkevesebb ketten meghaltak, egy ember pedig eltűnt Japánban a Talas tájfun miatt, amely pénteken érte el az Japán középső vidékeit – írja az MTI.\n\nA két ember Sizuoka prefektúrában vesztette életét, ahol a heves esőzések miatt kiáradtak a folyók és több helyről jelentettek földcsuszamlásokat. A mentőszolgálat szerint három ember megsérült.\n\nA prefektúrában az elmúlt 12 órában több mint 400 milliméter eső esett, mintegy 130 ezer háztartás maradt áram nélkül. Ez a harmadik tájfun, amely ebben a hónapban elérte Japánt. Az előző kettő, a Hinnamnor és a Nanmadol három emberéletet követelt és 130-an megsérültek.\n\nNyitókép forrása: Pixabay\n\n16/9 vagy 1920x1080\n\nCSAK SAJÁT",
    "Milliárdokat költ Abe Sinzó temetésére a japán kormány": "A volt kormányfő hivatalos állami temetése szeptember 27-én lesz, bár a japán közvéleményben még abban a kérdésben sem volt egység, hogy valóban szükség van-e az állami ceremóniára. Egy nemrég készült közvélemény-kutatásban például a válaszadók 56 százaléka ellenezte az állami temetést, miközben csak 38 százalékuk támogatta azt.\n\nMindeközben drasztikusan nőttek a ceremónia becsült költségei is. Augusztus végén a japán kormány még csak 250 millió jenre rúgó költségvetéssel számolt. Azt a becslést azonban sokan irreálisnak tartották, és ezt tükrözi vissza az is, hogy a Reuters szerint kedden már ennél jóval nagyobb, 1,65 milliárd jenre rúgó költségvetést tett közzé a japán kormány. Ezen a költségvetésen belül a kormány úgy számol, hogy\n\naz összeg majdnem felét, 800 millió jent biztonsági célokra szánnak majd.\n\nJelentős összegbe, mintegy 600 millió jenbe kerülhet majd a külföldi delegációk fogadása is. A becslések szerint a ceremónián körülbelül 6000 vendég lesz jelen, ezen belül pedig több mint 190 ország képviselteti magát saját küldöttséggel (körülbelül 50 államnak pedig még az állam- vagy kormányfője is Japánba utazik a temetésre).\n\nAbe Sinzót idén júliusban gyilkolták meg egy utcai kampányrendezvényen. A gyilkosság felkavarta Japánt, ahol a világ legszigorúbb fegyvertartási törvényei vannak érvényben, és ahol eddig még a vezető politikusok is szinte minden biztonsági óvintézkedés nélkül, közvetlenül az emberek közelében kampányoltak az utcán.",
    "Tényleg lehet alvás közben nyelvet tanulni?": "A horkolásos tanulás módszerét már Aldous Huxley felvetette a Szép új világban. Nem is csoda, hiszen óriási ötlet, hogy a tétlen szuszogás alatt is elsajátíthatunk valami újat, de vajon tényleg működik-e? Ma már tudjuk, hogy az agy alvás közben is aktív, és reagál a külvilág információira.\n\nCsak tíz éve ismert, hogy az agy képes új információkat megtanulni alvás közben. A korai kísérletekben hangokat illatokkal és szagokkal párosítottak, így derült ki, hogy az agy emlékszik alvás közben is. A dohányzásról való leszokásban komoly sikereket értek el azzal, hogy alvás közben a dohányszagot a rothadt halak kellemetlen szagával kötötték össze, az ezt megtapasztaló ébredők 35 százalékkal kevesebb cigit szívtak a rossz élmény hatására. Ezután kezdték vizsgálni, hogy a szunnyadó agy képes-e összetettebb tanulásra, például egy idegen nyelv elsajátítására.\n\nA párizsi teszt\n\nSid Kouider, a Párizsi Egyetem munkatársa Maxime Elbazzal és Damien Légerrel, a Párizsi Kórház kutatóival kidolgozott egy módszert a japán szavak alvás közbeni elsajátítására.\n\nA japán egy viszonylag egyszerű szerkezetű nyelv, és más ázsiai nyelvekkel ellentétben kevés benne az ékezet, ráadásul a franciához hasonló hangregiszterrel rendelkezik. A párizsi kísérletben huszonkét fiatal, japán vagy egyéb ázsiai nyelvet nem ismerő felnőttet teszteltek alvás közben japán tanulására. Éber állapotban hang- és képpárokat mutattak nekik, például egy kutya ábráját, amihez ugatást játszottak le. Majd jött az alvós fázis, amikor hallhatták a kutyahangokat és a japán eb szót (inu). Amikor felébresztették őket, össze kellett párosítaniuk a kutya képét az alvás közben hallott inu szóval. Jól be tudták azonosítani a kutyát, de ez persze lehetett szerencse is, úgyhogy megkérdezték tőlük, mennyire biztosak a dolgukban. Nem voltak azok, és ugyanolyan bizonytalanok voltak, ha rossz, és akkor is, ha jó választ adtak. Ez azt bizonyította, hogy az emberek nem tudják, milyen információkat tanulnak meg alvás közben.\n\nMi történik horkolás alatt?\n\nAz EEG-hullámok megfigyelésével meg tudták jósolni, hogy ébredéskor mely szavakra emlékeznek, mert a rögzültek több lassú hullámot generáltak, mint az elfelejtett kifejezések. Ezek az eredmények is egy nemrég megjelent publikáció következtetéseit támasztják alá: a lassú agyhullámoknak van nagy szerepük az alvás közbeni tanulásban.\n\nAz alvó agy tehát meg tud tanulni új szavakat, és jelentést is társít hozzájuk, de vajon mindenki képes erre? Egyelőre azt sem tudni, hogy hosszú távon fennmarad-e a megtanult információ, és függ-e az egyéni memória kapacitásának különbségeitől.\n\nDe az kiderült, hogy az öntudatlanul végbemenő alvós tanulás sokkal kevésbé hatékony, mint az ötször eredményesebb, ébrenlét alatt történő gyors és tudatos információelsajátítás. Az optimális tehát talán az, ha a nappali és az éjszakai tanulást egymás kiegészítőinek tekintjük, és az alvásra inkább mint az ébren bevitt információk megszilárdítására tekintünk, és nem fő tanulási formára.\n\n(Borítókép: Andrew Lichtenstein / Corbis / Getty Images)",
    "Star Wars-élményt kínál a méregdrága japán repülő motor": "A neve olaszos hangzású, a gyártó japán, a bemutató pedig az Egyesült Államokban történt a Detroiti Autószalonon. Járműnek jármű, azonban a drónokhoz való hasonlóság nem véletlen, ugyanis a gyártó cég, az Aerwins Technologies eleinte drónokat és más repülő járműveket készített.\n\nA meglovagolható óriásdrónjuk akár a 100 km/órát is elérheti a levegőben, és ahogy az a videón is látható, már bőven a piacképes a konstrukció, bárki ráülhet, és azonnal tudja használni. Ezt Thad Szott, a kiállítás alelnöke tette meg, aki azért kicsit izgult a pörgő propellerek között.\n\n„Kicsit aggódtam, de nagyon izgalmas élmény volt. Szó szerint tiszta libabőr voltam, úgy éreztem magam, mint egy kisgyerek“ – mondta Szott.\n\nJelenlegi formájában a járműnek két nagy központi rotorja van, ezeket egy 228 lóerős, gázüzemű Kawasaki motorkerékpár-motor hajtja. A kényelmes közlekedés érdekében a külső szélein négy kisebb elektromos segédrotor is található.\n\nA légi motor már tavaly ősz óta kapható Japánban, az Egyesült Államokban pedig 777 ezer dolláros (311 millió forint) áron lesz elérhető. A cég ígérete szerint készülnek egy teljesen elektromos, kisebb kivitellel is, amit olcsóbb ársávra, 20 millió forint körülre lőnek majd be.",
    "Beindult a japán gazdaság": "\n\nAz előzetes adatokhoz képest nagyobb volt a japán gazdaság növekedése a második negyedévben.\n\nA világ harmadik legnagyobb gazdaságának bruttó hazai terméke (GDP) április és június között 3,5 százalékkal emelkedett, szemben a korábban közölt 2,5 százalékkal. Az elemzői várakozások átlaga 2,9 százalék volt. Az előző negyedévhez viszonyítva a GDP 0,9 százalékkal nőtt.\n\n\n\nElemzők az üzleti és fogyasztói kiadások növekedésével, valamint a koronavírus-járvány miatti korlátozások enyhítésével indokolták az erős adatokat.\n\n\n\nA gazdasági kibocsátás felét kitevő lakossági fogyasztás éves növekedését 1,1 százalékról 1,2 százalékra emelték. A felülvizsgált adatok szerint a beruházások éves viszonylatban 2 százalékkal bővültek az előzetesen közölt 1,4 százalékkal szemben.\n\nA japán gazdaság teljesítménye 2021-ben 1,6 százalékkal nőtt az előző évi 4,5 százalékos visszaesést követően.",
    "Japánban országszerte félárbócra engedik a nemzeti lobogókat": "A nemzetközi közösséget ért nagy veszteséget gyászolta és mélységes szomorúságát fejezte ki pénteken Kisida Fumio japán miniszterelnök II. Erzsébet brit uralkodó előző napi halálával kapcsolatban. „A királynő halála, aki az Egyesült Királyságot a világ viharos korszakain át vezette, nemcsak a britek, de a nemzetközi közösség számára is nagy veszteség” – jelentette ki Kisida. II. Erzsébet brit uralkodó csütörtök este, életének 97. évében hunyt el.\n\nA királynő a történelemben a leghosszabb ideig, 70 éven át uralkodott, és rendkívüli szerepet játszott a világ békéje és stabilitása érdekében\n\n– mondta a japán kormányfő.",
    "Szégyen volt a sötétebb bőrszín és az amerikai apa Japánban": "Asha Lemmie érzelemdús első regénye egy fiatal, vegyes rasszú lány küzdelmeit mutatja be a második világháború utáni Japán előítéletes társadalmában. Sikerül-e Norikónak bántalmazó nagyszüleitől elszakadva új életet kezdenie, vagy a japán „polip” csápjai mindenhová utánanyúlnak?\n\nNoriko nyolcéves. Édesanyja – akihez nem fűzi különösebben szeretetteljes kapcsolat – egy nap elviszi nagyszülei házába, és minden további magyarázat nélkül otthagyja. Útravalóul egy figyelmeztetést hagy a számára: „Nem kérdezősködsz, nem küzdesz, nem ellenkezel. Nem is gondolkodsz, ha a gondolkodás olyan irányba visz, amerre nem szabad menned. Csak mosolyogsz, és teszed, amit mondtak.” Noriko, bár nem ért semmit a Kamiza család rideg házában uralkodó szabályokból, szót fogad. Nem érti, miért nem teheti ki a lábát a padlásszobából, hogy miért kell minden délben vegyszeres fürdőt vennie, amitől a bőre kifehéredését reméli a nagymama, és pokoli fájdalmat okoz. Azt sem érti, miért veri véresre minden egyes látogatás után nagyanyja, a nagy hatalmú Kamiza család úrnője, miközben válogatott szidalmakat vág a fejéhez, amelyek közül az a legenyhébb, hogy „egy átkozott, nyomorult szerzet vagy”.\n\nVízszintes kollaboráns\n\nAsha Lemmie Ötven szó az esőre című regényének cselekménye az ötvenes évek elején indul, néhány évvel a második világháború után. A történelemkönyvekben ugyan kevés szó esik róla, de ma már tudható, hogy a második világháború után az ellenséges katonákkal kollaboráló nőket kegyetlenül megbüntette a társadalom. Az úgynevezett „vízszintes kollaboránsok” azok a nők voltak, akik szerelemből, valamilyen vélt vagy valós előnyért, esetleg csak a túlélés érdekében, szexuális kapcsolatot létesítettek ellenséges katonákkal. Franciaországban például nők ezreit alázták meg a háború után: kopaszra nyírták, nyilvánosan meztelenre vetkőztették, bántalmazták, rosszabb esetben meg is ölték őket. Gyermekeiket, ha kiderült, hogy az apjuk német katona volt, sokszor gúnyolták, megszégyenítették, bâtard de Boche-nak (kb. Boche-fattyú; a Boche a németek francia gúnyneve) nevezték. (Hasonló megvetésben részesültek a német katonákkal Norvégiában, Belgiumban, Dániában vagy Hollandiában viszonyt létesítő nők.)\n\nAsha Lemmie: Ötven szó az esőre Libri Kiadó\n\nA vegyszeres fürdő sem mossa le a szégyent\n\nJapán sem volt kivétel ezalól – azzal a különbséggel, hogy ott ellenségesnek az amerikai katonák számítottak. A hagyományosan konzervatív és etnikailag meglehetősen homogén japán társadalom kivetette maga közül azokat, akik amerikai katonával létesítettek kapcsolatot, a megvetés és a szégyen a gyermekeiket is elkísérte. Különösen, ha az a katona fekete bőrű volt – mint amilyen a regény főhősnőjének, Norikónak az apja is. Norikóra szigorú nagyanyja úgy tekint, mint a megbocsáthatatlan bűn, a szégyen megtestesülésére, amit nem lehet lemosni a családról, megannyi vegyszeres fürdővel sem. A sötét bőr és Noriko göndör haja árulkodik arról, amit legszívesebben elrejtene a padlás mélyére: a császári vérvonallal büszkélkedő családot ért szégyenről, amit Noriko anyja, a „ribanc” hozott magával.\n\nÉrzem, az élet\n\nSzomorú, és terhe túl nagy\n\nÉn mégsem szállhatok el\n\nHisz nem vagyok madár\n\n– olvassa Noriko a padlásszobában, mindenkitől elzárva, miközben az ablakon lecsorduló esőcseppeket nézi naphosszat. Akkor csillan fel számára a reménysugár, amikor féltestvére – akinek létezéséről addig mit sem tudott – megjelenik a Kamiza család házában. Akirát a rideg nagymama valósággal bálványozza: a kedvéért még Norikót is kiengedi sétálni. A kislány életében Akira, a báty lesz az egyetlen rokon, akitől szeretetet remélhet: Akira hegedülni tanítja, elviszi a városba, és időnként még beszélget is vele. A nagymama viszont mindent elkövet, hogy megakadályozza a testvérek közötti kötelék kialakulását, és ehhez semmilyen eszköztől nem riad vissza.\n\nÖrökölt sors vagy szabad akarat?\n\nAsha Lemmie regénye, noha időben és földrajzilag is tőlünk távoli világban játszódik, sokak számára – sajnos – nagyon is valós problémákat mutat be. Hogyan lehet megbirkózni azzal, ha valaki nem kívánt gyermekként születik? Mivel lehet „halmozottan hátrányos helyzetű” apátlan-anyátlan árvaként értelmet adni az életnek? Meg lehet-e szabadulni a szégyentől, amit a szüleink testáltak ránk? Át lehet-e írni a környezetünk, szüleink által belénk programozott „sorskönyvet”? Képes-e szabadulást nyújtani a szerelem? Mit adhat a zene, a művészet egy traumatizált kislány számára? Meg tudjuk-e érteni szüleink motivációit? És végül: ki lehet-e szabadulni a mindenhová utánunk nyúló család csápjai közül, és önálló, független döntéseket hozni? A drámai fordulatokban gazdag regény elgondolkodtató olvasmány szeretetről és gyűlöletről, elfogadásról és kiközösítésről, hagyományokról és lázadásról, veszteségről és reményről.",
    "Egy japán férfi abból él, hogy nem csinál semmit": "Megtalálta álmai állását egy 38 éves japán férfi. Shoji Morimoto gyakorlatilag abból él, hogy nem csinál semmit.\n\n„Bérbe adom magam. Oda megyek, ahová a kliens kívánja és ott nem csinálok semmit” – foglalja össze munkáját a tokiói férfi.\n\nA teljesen átlagos külsejű, mondhatni kissé unalmas Shoji Morimotót alkalmanként tízezer jenért (nagyjából 28 ezer forintért) lehet kibérelni. A férfi az elmúlt évben több mint négyezer megbízást teljesített, a kliensei jelentős része pedig visszatérő vendég – írja a Reuters.\n\nMorimotót a Twitteren lehet kibérelni. Hogy miért fizetnek neki az emberek, az teljesen változó. Volt, aki libikókázni akart egy parkban, de nem volt partnere. Más azt szerette volna, ha valaki integet neki egy vonat ablakából. Egy 27 éves nő pedig azt meséli, vett egy indiai szárit, amit nyilvános helyen is akart viselni, azt azonban nem szerette volna, hogy a barátai esetleg kellemetlenül érezzék magukat az öltözéke miatt, ezért aztán Morimotóval ment el benne teázni.\n\nMorimoto korábban egy kiadóvállalatnál dolgozott, ahol gyakran vágták a fejéhez, hogy nem csinál semmit. Egy idő után elkezdett gondolkodni rajta, mi lenne, ha megpróbálna a semmittevő tehetségéből megélni.\n\nMivel felesége és gyereke is van, Morimoto számára kizárt, hogy intim viszonyt létesítsen egy klienssel, de barátkozni sem szeret különösebben. Volt kliens, akit azért utasított vissza, mert el akarta vinni egy egzotikus nyaralásra, mást pedig azért, mert azt szerette volna, ha Morimoto segített volna neki odébbtenni egy hűtőt.\n\nJelenleg napi egy-két megrendelése van, de korábban, a koronavírus-járvány kitörése előtt három-négy klienssel találkozott naponta.",
    "Japán vita Abe Sindzó állami temetése miatt": "A legnagyobb vezető ellenzéki párt egyik képviselője hétfőn felszólította Kisida Fumio japán miniszterelnököt, hogy parlamenti bizottság előtt adjon magyarázatot, miért tartanak állami temetést Abe Sindzó volt miniszterelnöknek.\n\nAbe volt a szigetország leghosszabb ideig hivatalban lévő miniszterelnöke, de megosztó politikai öröksége és a kormányzása idején történt botrányok miatt\n\na társadalom is megosztott abban a kérdésben, hogy jár-e neki állami temetés, amelyre a kormány több ezer vendéget, köztük külföldi vezetőket is vár.\n\nA gyászszertartást a tervek szerint szeptember 27-én tartják. Azumi Dzsun, az ellenzéki Japán Demokrata Párt alkotmányos ügyekért felelős vezetője szerint a miniszterelnöknek magyarázatot kell adnia a döntésről. Az ellenzék szerint nem írja elő törvény, hogy volt kormányfők állami temetést kapjanak, és a Japán Demokrata Párt attól tart, hogy Abe állami temetésével pozitív fényben tüntetik majd fel politikai tevékenységét, az embereket pedig arra kényszerítik, hogy nyilvánosan gyászoljanak.\n\nKisida Fumio japán kormányfő azzal magyarázta Abe állami temetését, hogy elődje rekordidőt töltött a miniszterelnöki poszton, és nemzetközileg is nagy elismertségre tett szert.\n\nA Kyodo japán hírügynökség által végzett telefonos közvélemény-kutatás szerint a japánok 56 százalékát nem győzte meg a miniszterelnök magyarázata Abe állami temetésének szükségességéről, míg 42,5 fél százalékát igen.\n\nA kormány azt is tudatta: nem rendelik el, hogy a középületeken félárbocra engedjék a zászlókat, és egyperces néma tiszteletadás sem lesz. A kabinet pénteken 249 millió jent (mintegy 743 millió forint) hagyott jóvá a temetésre, amely az ellenzék szerint egészen biztosan többe fog ennél kerülni. Abét július 8-án lőtte agyon egy merénylő Narában, ahol a volt kormányfő kampányrendezvényen vett részt. A privát gyászszertartást már nem sokkal a merénylet után megtartották egy tokiói buddhista templomban.\n\nBorítókép: A meggyilkolt Abe Sindzó volt japán kormányfő bekeretezett festménye a falon a kormányzó Liberális Demokrata Párt tokiói székházában (Fotó: MTI/EPA/Rodrigo Reyes Marin)",
    "A legnagyobb fesztiválokon világosít a magyar–japán punkdobos": "Vida Írisz Minami egy jó értelemben vett ufó, pontosabban ufonauta, aki a legnagyobb hazai fesztiválokon és koncerteken teremti a fényt, punkbandában dobol, félig japán, és egy ír folkzenekarban is vokálozott. A Stage, Darling! podcastsorozatban szerteágazó munkájáról beszélgetünk.\n\nStage, Darling! címmel 10 részes podcastsorozatot indítottunk. Beszélgetések kizárólag olyan nőkkel, akik a zeneipar valamelyik területén dolgoznak, akár fénytechnikusként, fesztiválszervezőként vagy énekesként. Kilencedik részünk vendége Vida Írisz Minami, akivel többek között az alábbi témákról beszélgettünk:\n\nanyukája japán, apukája magyar,\n\njapánul is tanulta az alaptantárgyakat,\n\nalázatos, és tiszteletet ad,\n\nöt éve fénytechnikus, a legnagyobb fesztiválokon is dolgozik,\n\nnem szereti, ha segíteni akarnak neki a cipekedésben,\n\nOzorán a Dragon Nest Stage-et világította egész héten,\n\nkedvenc külföldi metálbandáival dolgozna,\n\ngimis kora óta zenekarokban énekel, vokálozik,\n\na Plüssnapalm nevű női punkzenekarban dobol,\n\nhörgést tanul.\n\nA Stage, Darling! műsorvezetője Réti Nóra, ötletgazdája és szerkesztője Nagy Szabolcs.",
    "Forróság Japánban: speciális napernyőket osztanak kisiskolásoknak": "Japán legforróbb városában napok óta 35 fokos a hőség, ezért a gyerekek olyan, speciális napernyőket kapnak a helyi hatóságoktól, melyek megvédik őket a meleg negatív hatásától.\n\nAz ernyő használható esőben, de a nap ellen is véd, helyben fejlesztették ki, 336 grammos súlyával ultrakönnyű. A város logójával díszített védőeszközt a The Guardian cikke szerint jövő héten juttatják el általános iskolásoknak.\n\nA 195 ezer lakosú, Tokiótól 60 kilométerre északra fekvő Kumagajában rendszerint a legmagasabb hőmérsékleteket mérik az országban a főn, egy száraz és meleg jellegű bukószél miatt. A városvezetés emiatt az elmúlt két évben már azt javasolta a kisiskolásoknak, hogy\n\nesernyő védelmében tegyék meg az oktatási intézményekbe vezető utat a hőguta elkerülésére,\n\nde ezeknek az eszközöknek a hatékonyságát sokan megkérdőjelezték erre a célra.\n\nA mostani, 35 fokos hőmérséklet hatására a város úgy döntött, az iskolásokat ezzel a speciális ernyővel látja el: azok is megkapták, akik Kumagajában élnek, de nem ide járnak iskolába.\n\nAz ernyőhasználat arra is kényszeríti a gyerekeket, hogy távolságot tartsanak egymástól, így nem kell majd maszkot viselniük a koronavírus-fertőzések elkerülésére.\n\nRekordforró nyár után hozták az intézkedést\n\nAz intézkedés olyan szempontból kissé megkésett, hogy az országban már június végén melegrekord dőlt meg: az időjárási feljegyzések kezdete, azaz 1875 óta nem mértek olyan forró hőmérsékleteket, mint idén nyáron. Eredetileg a nyári szünet előtt akarták az ernyőket kiosztani, de ez végül nem sikerült.\n\nA Tokiótól északra fekvő Iszeszaki városában az ország eddigi legmagasabb júliusi hőmérsékletét mérték 40,2 fokkal. Tokióban több egymás utáni napon át is 35 fok feletti hőséget tapasztaltak, Kumagajában és öt másik városban pedig július 1-jén 40 fok feletti hőmérsékletet mértek. Kumagaja tartja az abszolút rekordot:\n\n2018 júliusában 41,1 fok volt a városban.\n\nJelenleg ennél jóval kellemesebb, 26 fokos a klíma, de még a jövő héten is várhatók 30 fok fölötti hőmérsékleti értékek.\n\nAz iskolákba légkondit szereltek be\n\nA japán kormány igyekszik felvilágosítani a lakosságot azzal kapcsolatosan, hogyan tudja magát megvédeni a hőgutától. Az általános iskolákban és középiskolákban légkondicionáló berendezések működnek a tantermekben, a gyerekeket pedig hűsítő ruházat és kalap viselésére, valamint az utazás közbeni hidratálásra biztatják.\n\nA pandémiás óvintézkedések ugyanakkor nehezítik a diákok jó közérzetének megtartását: sokan annak ellenére sem akarják levenni maszkjukat a teremben, hogy erre kifejezetten biztatják őket.\n\nNyitókép: Balogh Zoltán",
    "Három oltás után szűnnek meg a koronavírus-korlátozások a síszezon előtt Japánban": "Japán célja, hogy újjáépítse turizmusát még a téli síszezon előtt, ezért az újranyitáskor hajlandó a legtöbb korlátozást eltörölni.\n\nJapán arra törekszik, hogy eltörölje a külföldi turistákra vonatkozó koronavírus-korlátozások többségét, beleértve a vízumkötelezettséget az őszi szezon előtt. A korlátozásokat azonban csak azon turisták esetében oldják fel, akiket\n\nháromszor beoltottak vagy negatív koronavírus-teszttel rendelkeznek.\n\nA kormány azt is tervezi, hogy feloldják a tengerentúlról való utazók beutazásának napi limitjét, amit jelenleg ötvenezer főben határoztak meg. Egyes sajtóértesülések szerint erről\n\na végső döntést már a héten meghozhatja Fumio Kishida miniszterelnök.\n\nA japán televízióban a kormány részéről az is elhangzott, hogy a megfelelő időpontban tovább lazítják majd a turizmushoz kapcsolódó szabályokat, mert nem maradhat le az ország a világ többi részétől.\n\nMint ismert, Japán újranyitása a koronavírus világjárványt követően csak szakaszosan valósult meg, napi beutazási korlátok mellett, ez pedig oda vezetett, hogy az országnak tavaly csupán nagyságrendileg kétszázötvenezer külföldi látogatója volt, ami messze elmarad a 2019-es közel harminckét millió főtől.\n\n(Forrás: Executive Traveller, fotók: Getty Images)"
}