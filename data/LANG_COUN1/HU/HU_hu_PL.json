{
    "Példátlan döntésre készül Lengyelország, kiléphet az Európai Unió programjából": "Lengyelország kiléphet az Európai Unió világjárvány utáni helyreállítási programjából, ha nem kapja meg az alapból neki járó pénzt – közölte az RMF FM rádióban Marcin Przydacz, a külügyminiszter helyettese.\n\nFotó: Shutterstock\n\nAz Európai Bizottsággal kötött megállapodás értelmében a lengyelek vállalták, hogy változtatásokat hajtanak végre az igazságszolgáltatásuk rendszerében, hogy megfeleljenek a jogállamisági követelményeknek, és bár Varsó szerint minden követelést teljesítettek, az EU egyelőre blokkolja az átutalást.\n\nVon der Leyen Magyarország és Lengyelország példájával fenyegette az olaszokat Az Európai Bizottság elnöke szerint megvannak az eszközeik arra az esetre, ha az új olasz kormány nem elég együttműködő. Matteo Salvini undorítónak nevezte Von der Leyen szavait.\n\nJelenleg arra összpontosítunk, hogy megszerezzük a nekünk járó forrást, hiszen részletes tervet dolgoztunk ki a 35 milliárd euró elköltésére vonatkozóan. Ha viszont minden erőfeszítésünk ellenére sem kapjuk meg ezt az összeget, nem kizárt, hogy teljesen kilépünk az együttműködésből\n\n– jelentette ki Przydacz, aki megjegyezte, a költségvetés előfinanszírozott több, a munkahelyek megvédését segítő programot, és ha az Európai Unió nem támogatja ezt, akkor Lengyelország saját forrásból gazdálkodja ki. Hozzátette, a lengyel ügyvédek már dolgoznak azon, hogy az ország az EU Bíróságához forduljon az ügyben, és kikényszerítse a bizottság jóváhagyását.\n\n„A Bizottság minden feltételét teljesítettük, elküldtük a dokumentációt, mégsem kaptuk meg a pénzt. Vajon miért? Senki sem tudja” – elmélkedett a lengyel politikus, aki úgy véli, Magyarország és Lengyelország esete bizonyítja, hogy\n\naz Európai Bizottság felhagyott az Európai Unió érdekeinek védelmével.\n\nAz EB elnöke, Ursula von der Leyen korábban azt állította, hogy Magyarországon és Lengyelországban is volt probléma az igazságszolgáltatás függetlenségével és a korrupcióval.",
    "Lengyelország nukleáris fenyegetés miatt megkezdte a jódtabletták kiosztását": "Lengyelország megkezdte a jódtabletták kiosztását a mentőszolgálat dolgozói, az elsősegélynyújtók, illetve a regionális tűzoltóságok között, hogy felkészüljenek arra az esetre, ha Európa legnagyobb atomerőművében nukleáris katasztrófa következne be.\n\nA tervet egy lengyel miniszterhelyettes jelentette be, tekintettel a zaporizzsjai atomerőmű közvetlen közelében folyó harcokra:\n\n„A zaporizzsjai atomerőmű közelében zajló harcokról szóló jelentések után úgy döntöttünk, hogy még időben védekező lépéseket teszünk. De szeretnék megnyugtatni minden állampolgárt, hogy ez egy rutinszerű, megelőző intézkedés, amelynek célja, hogy megvédjen minket egy olyan helyzet esetén, amely… Reményeink szerint nem fog bekövetkezni” – jelentette ki Blazej Pobozy lengyel tisztviselő.\n\nAmennyiben a reaktor megsérülne, a jódtabletták valamelyest képesek lennének megvédeni az embereket a radioaktív sugárzással összefüggő betegségek, többek között a pajzsmirigyrák kialakulása ellen.\n\nVeszélyben az atomerőmű, eszkálálódik a háború\n\nAz atomerőműben megtermelt áramot többször is leválasztották az ukrán hálózatról, a tartalék áramvezeték pedig szintén több alkalommal megsérült a tüzérségi támadásban. A térségben folyamatosan lövések dördülnek el, mivel március óta mintegy 500 orosz katona tartja megszállása alatt a komplexumot. Mindeközben mindkét fél egymást hibáztatja az atomerőmű állapotáért, ami a hónap elején arra késztette a létesítményért felelős állami intézményt, hogy óvatosságból teljesen lekapcsolják a hatodik reaktort a hálózatról.\n\nA hónap elején Volodimir Zelenszkij ukrán elnök kijelentette:\n\n„Az orosz provokáció miatt a zaporizzsjai erőmű egy lépésre van a nukleáris katasztrófától.”\n\nUkrainian-controlled Zaporizhzhia city lost a lot of power after the electricity infrastructure was hit pic.twitter.com/66PLeiSDF4 — LogKa (@LogKa11) September 22, 2022\n\nA Nemzetközi Atomenergia Ügynökség (NAÜ vagy IAEA – International Atomic Energy Agency) néhány tisztviselője jelenleg a helyszínen tartózkodik, miközben az ENSZ nukleáris felügyelő szerve biztosított mindenkit, hogy az atomerőmű körül egy „nukleáris biztonsági és védelmi övezet” létrehozására készülnek.\n\nThis map shows the potential radiation fallout from a Zaporizhzhia nuclear plant disaster pic.twitter.com/ZBzwIjlzjP — Samuel Ramani (@SamRamani2) August 18, 2022\n\nMindeközben Szerbia elnöke arra figyelmeztetett, hogy a bolygó egy „nagy világkonfliktus” felé tart, amelyre a következő két hónapban sor kerülhet. Az ukrajnai háború ugyanis továbbra sem hagy alább, amiért Vlagyimir Putyin orosz elnök részleges mozgósítást rendelt el, és közel 300 ezer tartalékosnak intézett behívót. A konfliktus eszkálálódása miatt ráadásul Oroszország az ötödik generációs vadászgépjeinek gyártását is felgyorsította, amiért az Egyesült Államok kifejezetten a Szu-57-esek elleni légi harcra képezi ki pilótáit.",
    "Félő, hogy az este áram nélkül marad Lengyelország": "„Veszélyidőszakot” jelentett be a péntek esti, 7 és 9 óra közötti áramfogyasztási csúcsra a lengyel hálózatüzemeltető PSE, miután a háborús szankciók okozta szénhiány csökkentette az erőművek termelését, és pénteken eddig a megújuló energia is a szokottnál vékonyabban csordogál.\n\nFotó: Jaap Arriens / NurPhoto via AFP\n\nA PSE arra kért egyes cégeket, hogy az este csökkentsék az áramfogyasztásukat, az áramtermelőknek pedig többletkapacitásokat kell biztosítaniuk a rendszer számára.\n\nA „veszélyidőszak” bejelentése precedenst jelent, különösen úgy, hogy a hálózatüzemeltető rendszeresen díjat fizet az erőműveknek, hogy legyenek tartalékkapacitásaik, és az ipari fogyasztóknak, hogy készek legyenek szükség esetén kevesebbet kivenni a rendszerből – írta a Reuters.\n\nAnna Moskwa klíma- és környezetvédelmi miniszter a Twitteren közölte: összehívta az energiabiztonsági csoportot, és a nehézségeket az okozza, hogy a mai napon kevés a szél és a megújuló energia.\n\nAz áramtartalékok újratöltése folyik. Nem fenyeget áramkimaradás\n\n– tette hozzá.\n\nW związku z komunikatem @pse_pl zarządziłam zespół bezpieczeństwa energetycznego. Przyczyną sytuacji była niska wietrzność i mało energii z OZE dzisiaj. Rezerwy mocy są uzupełniane. Nie grozi nam blackout. System energetyczny pracuje bezpiecznie. — Anna Moskwa (@moskwa_anna) September 23, 2022\n\nA veszélyidőszak bejelentése automatikus, a hálózatüzemeltetőnek kötelező megtennie, ha a tartalék egy bizonyos szint alá csökken.\n\nPéntek délben a lengyel fogyasztásnak mintegy 20 százalékát fedezték a naperőművek. A szélerőművek keveset termeltek, a szénerőművek pedig a hétvége előtt szokták csökkenteni a termelésüket, mindezen tényezők eredőjeként esett a rendszertartalék a kritikus szint alá – írta a Reuters.\n\nA szénerőművek már hetek óta a kapacitásaik alatt üzemelnek, a piaci feltételekre hivatkozva. A szankciók miatt a hatalmas orosz szénimport ellehetetlenült, és az ország több millió tonna szén behozatalára szorul más forrásból. A fűtésre is sokak által használt szénért hatalmas a tülekedés, jelentések szerint volt, aki napokig állt sorba érte.\n\nA Financial Times pénteki jelentése szerint egyes uniós tagországok – köztük a lengyelek – újabb szankciók kivetését sürgetik Moszkvára.",
    "Területi követeléssel lép fel Lengyelország Csehországgal szemben": "Jan Lipavsky cseh és Zbigniew Rau lengyel külügyminiszter csütörtökön Prágában, az EBESZ gazdasági és környezetvédelmi fórumának megnyitója előtt röviden megvitatta Lengyelország 368 hektáros területi követelését, amelyben a két szomszédnak az 1950-es évek óta nem sikerült megállapodnia – jelentette pénteken a Rzeczpospolita lengyel napilap.\n\nA Jog és Igazságosság (PiS) lengyel kormánypárt komolyan veszi az ügyet, és reméli, hogy Petr Fiala kormánya, amellyel már sikerült megállapodni a közös határ lengyel oldalán fevkvő Turów szénbánya feletti vitában, kész megoldani ezt a problémát is. Mateusz Morawiecki lengyel miniszterelnök 2021 márciusában felvetette a határvitát Andrej Babis akkori cseh kormányfőnek, de a válasz „általános és kitérő” volt – írta a lap.\n\nJaroslaw Krajewski, a PiS parlamenti képviselője nemrég levélben hívta fel a lengyel kül- és a belügyminisztérium figyelmét a területi követelésre, amely 1958-ra nyúlik vissza, amikor a két fél egy nemzetközi megállapodás alapján módosította a lengyel–csehszlovák határt. Csehszlovákia akkor 1205,90 hektár területhez jutott, míg Lengyelország csupán 837,46 hektárhoz. Varsó azt szeretné elérni, hogy Prága egyenlítse ki a két fél közötti 368 hektárnyi igazságtalan különbséget.\n\nSajnálattal kell megállapítanom, hogy a Cseh Köztársaság mindmáig nem kompenzálta a Lengyel Köztársaságot ezért a jogtalan területi többletért\n\n– írta Krajewski.\n\nA cseh hatóságok megígérték, hogy összeállítják az átadandó területek listáját, amit meg is tettek 2014-ben, de később visszavonták.\n\nCsehország 2005-ben pénzügyi kárpótlást javasolt Lengyelországnak terület helyett, de ezt Lengyelország nem fogadta el.\n\nA második világháború után Lengyelország területi követelést támasztott Csehszlovákia felé, részint a tesíni (lengyelül Cieszyn) régióban, valamint (az egykor a történelmi Magyarországhoz tartozó) Árva és Szepes megyében. Joszif Sztálin szovjet diktátor ösztönzésére Varsó akkor beleegyezett a jelenleg érvényes határvonalba azzal a feltétellel, hogy azt lerövidítik és kiegyenesítik, amennyire lehet. Egy 1958-as egyezmény értelmében a határt kiegyenesítették, ami által 80 kilométerrel rövidebb lett.\n\nKiderült azonban, hogy a kiigazítás nyomán Csehszlovákia 368 hektáros területi nyereségre tett szert.\n\n1992-ben Jirí Dienstbier akkori cseh és Krzysztof Skubiszewski lengyel külügyminiszter megállapodott a területi rendezésben. A cseh belügyminisztérium korábban azt közölte, hogy Lengyelországot Hradec Králové, Liberec, Morvaország-Szilézia, Olomouc és Pardubice térségében kompenzálnák.\n\nPiotr Wawrzyk lengyel külügyminiszter-helyettes hangsúlyozta, hogy a cseh hatóságok nem kérdőjelezik meg a lengyel követelés igazát, éppen ezért érthetetlen a megfelelő lépések elmaradása a cseh fél részéről. Hozzátette mindazonáltal, hogy egyes cseh parlamenti képviselők kritikus nyilatkozatokat tesznek, ezért a lengyel külügy számít a varsói parlament segítségére a vitában – írta a Rzeczpospolita.\n\nCímlapkép forrása: Getty Images",
    "Így építi Lengyelország Európa egyik legnagyobb hadseregét": "Ezerkétszáz harckocsi, 680 önjáró löveg, F-35-ösök és Apache-ok tucatjai: az EU katonai óriásává válhat Lengyelország, ha végigviszik a már elkezdett haderőfejlesztési programot. Addig is Varsó komplett fegyverkategóriákat ad át Ukrajnának az oroszok elleni háború folytatásához. Most induló, új cikksorozatunkban, a Seregszemlében Somkuti Bálint elemzi térségünk nemzeti hadseregeit!\n\nÍrta: Somkuti Bálint biztonságpolitikai szakértő, hadtörténész\n\n„Polak, Węgier, dwa bratanki.” Sokan ismerik a mondást, valamivel kevesebben mindkét nyelven, de érdekes módon nem sokat tudunk lengyel harcostársainkról. Érdekes és a történelemben rendkívül ritka jelenségről van szó, ugyanis annak ellenére, hogy évszázadokig határosak voltunk Lengyelországgal, nagyon ritka volt a két ország közötti háború. Példának okáért magyar hadsereg támadó céllal utoljára II. Rákóczi György súlyos következményekkel járó 1657-es lengyelországi kalandjakor indult lengyel földre. Míg másik irányból az utolsó lengyel támadás a Mátyás király által a cseh koronáért vívott küzdelmei nyomán elindított 1471-es felvidéki betörés volt. A nemzeti ébredés korszakában azután vállt vállnak vetve harcoltunk a Habsburgok, és az oroszok ellen.\n\nEnnek a fegyverbarátságnak két kiemelkedő példája az újonnan alakult Vörös Hadsereggel szemben élet-halál harcot vívó országnak 1920-ban küldött magyar lőszer- és fegyverszállítmány volt,\n\namely szó szerint a végső vereségtől mentette meg a frissen szabaddá vált lengyel nemzetet.\n\nA másikra 1944-ben került sor, amikor a II. magyar hadtest távol maradt a varsói felkelés leverésére indított német hadművelettől, sőt aktívan támogatta a felkelőket, leverése után pedig a menekülőket bújtatta. Érdekes módon ez a hagyomány az utóbbi években leginkább a sportszurkolóknál érhető tetten, egymás csapatainak kölcsönös biztatásában mutatkozik meg.\n\nAz orosz és a német befolyási övezet határán fekvő Lengyelország a lengyel-litván perszonálunió felbomlása óta küzd azért, hogy megőrizze középhatalmi státuszát és ne csak egy legyen a régió országai közül. Ebbe a küzdelembe ez a romantikus érzelem kevésbé fér bele, a lengyel álláspontot elsősorban a regionális vezető szerepért folytatott szélmalomharc pillanatnyi állása határozza meg. Fentiek miatt ezen meglehetősen egyoldalú vonzalom sokáig az informális síkon maradt, és baráti, családi kötődések őrizték. Az elmúlt időszakban azonban mindkét fél részéről, több közéleti személyiség munkájának köszönhetően kialakultak a hivatalos megjelenései is, elég csak a Wacław Felczak Alapítványra gondolni.\n\nA több évszázados orosz és német elnyomás fényében nem meglepő, hogy Lengyelország a kommunizmus összeomlása óta erős hadsereget tart fent, amelyet a nyáron egy döbbenetes számokat tartalmazó haderőfejlesztéssel kíván tovább izmosítani.\n\nA már meglévő eszközök mellé rendszeresíteni kívánt 980 dél-koreai, de nagyrészt helyben gyártott harckocsival összesen 1200 körüli harckocsi lesz rendszerben Lengyelországban,\n\nami megfelel az Európai Unió összes többi (!) állama által rendszerben tartott harceszközök számának.\n\nA 680 önjáró löveg ereje pedig meg is haladja azt! Amíg azonban a 2026-ra tervezett gyártás beindul, addig a jelenleg rendelkezésre álló erőkkel kell, hogy beérje Lengyelország.\n\nRátérve a lengyel fegyveres erők ismertetésére, egy dolgot nem lehet elégszer elmondani: a legtöbb katonai eszközökre vonatkozó információ minősített, azaz titkos. Éppen ezért a lentiek nyilvános, sajtóhírekből levonható következtetések, amelyek sokkal inkább jelentenek egy gyorsfelvételt, mint egy részletes és pontos leírást.\n\nMint azt már említettem, a 2020-as adatok szerint 38 milliós lakosságú Lengyelország méretéhez és gazdasági lehetőségeihez képest is erős, 63 ezer fős szárazföldi hadsereget tart fent. Hazánkhoz hasonlóan idegen hódításokkal és megszállásokkal teli történelmükön tanulva\n\naz erős hadsereghez szükséges hadiipart lehetőségeikhez mérten támogatták,\n\namely olyan megoldásokban nyilvánult meg, mint a modernizált szovjet eredetű, majd saját fejlesztésű kézifegyverek, illetve a licenszgyártott és továbbfejlesztett nehéztechnika. A folyamat eddigi csúcsa az angol lövegtoronyból és dél-koreai alvázból épített Krab (Rák) önjáró löveg volt.\n\nLengyelország kézifegyverekből is szinte teljesen önellátó. A Varsói Szerződés felbomlása után a helyben gyártott Kalasnyikov típusok módosításával, a NATO kompatibilitás növelésére Beryl néven 5,56 milliméteres gépkarabélyokat rendszeresített a hadsereg, míg a oldalfegyverek területén a szintén hazai, műanyagtokos WIST-94 lett rendszeresítve. Utóbbit az egyedi formájú VIS-100 váltotta le, a Kalasnyikov rendszerű karabélyokat a két változatban gyártott, lengyel fejlesztésű MSBS Grot váltotta le.\n\nEmellett PT-91 Twardy néven a T-72-es szovjet harckocsi modernizált és megnövelt képességű változatának előállítására is képes volt a lengyel hadiipar. A 2010-es évek közepén közel ezer (!) harckocsi tartozott a szárazföldi erők, a Wojska Ladowe állományába. Ennek negyede, 250 darab a német Leopard 2A4 és modernizált változata volt, közel ugyanennyi 2016-ben tovább korszerűsített PT-91-es, amit a tartalékban lévő több száz T-72-es egészített ki. Hogy ez napjainkban mekkora erőt tesz ki, azt nem tudni: a hírek szerint az összes PT-91-est és százas nagyságrendnyi T-72-est átadtak Ukrajnának, és a helyükre meglepő módon nem további Leopardok,\n\nhanem 350 darab feletti amerikai M1 Abrams érkezik majd.\n\nA rendszerben tartott három plusz egy harckocsitípus egy logisztikai rémálom, amelynek egyértelműen politikai okai vannak.\n\nA szárazföldi erők másik fő típusából, az önjáró tüzérségből szintén önellátó Lengyelország. A már említett Krab az angol AS-90 önjáró löveg tornyának és a hasonló célú dél-koreai K9 Thunder testének összeházasításából hazai gyártásban megvalósuló eszközből csak 2024-re áll a 120 körüli végleges darabszám állt a szárazföldi haderőnem rendelkezésére.\n\nLengyel katonák egy szeptemberi hadgyakorlaton (Artur Widak / ANADOLU AGENCY / Anadolu Agency via AFP)\n\nFentieket figyelembe véve valószínű, hogy a hírek szerint az Ukrajna számára 72 darab át- és eladott jármű az eddigi teljes gyártás (!). Figyelemre méltó, hogy az eddig százas nagyságrendben rendszerben tartott lánctalpas önjáró lövegek számát a K9 Thunderek helyi gyártásával összesen 680-ra kívánják felemelni. Érdekesség, hogy a szovjet BMP-1 lengyel megfelelőjét, a BWP-1 páncélozott szállító harcjárműveket a saját tervezésű és gyártású BWP Borsuk (Borz) fogja leváltani, amely elődjéhez hasonlóan úszóképes. Ezen képességhez annak ellenére is ragaszkodott a katonai vezetés, hogy a megoldás elkerülhetetlenül a jármű páncélvédettségének jelentős csökkenésével járt együtt.\n\nKülönleges megoldás, hogy a részben helyben gyártott harci és szállítóhelikopterek mellett a csapatlégvédelem önjáró eszközei is a szárazföldi erők, a Wojska Ladowe állományába tartoznak. Ez előbbiekből jellemzően szovjet eredetű Mi-24-esek és Mi-8-asok, valamint a helyi gyártású Mi-2-es és a hazai PZL W-3 állnak rendszerben. Furcsa egybeesés, hogy mindhárom típus harminc körüli darabszámban áll rendelkezésre. Pótlásukra 96 (!) darab amerikai AH-64 Apache, és 32 darab hazai gyártású Augusta AW149 szállítóhelikopter lett megrendelve.\n\nIsmét nem meglepő módon a szovjet eredetű technika az ukránokhoz került,\n\nde pótlásukra a legtöbb szerződés csak a nyár folyamán lett megkötve. Ezzel egyrészt Lengyelország lett a legnagyobb darabszámban komolyabb harcképességű haditechnikát átadott ország, másrészt komplett fegyverkategóriákról mondott le, hogy segíthessen szomszédjának.\n\nIsmerve a modern helikopterek lassú gyártási ütemét, felmerül a kérdés, hogy a kieső harci és közepes szállítóhelikopter kapacitást mennyi idő alatt tudja a már így is leterhelt nyugati hadiipar pótolni.\n\nA NATO-csatlakozást követően 2002-ben megrendelt három századnyi F-16-ost a nyárig két századnyi MiG-29 -es egészítette ki, amelyeket hosszas huzavona után a hírek szerint szintén átadtak Ukrajnának. Emellett, valószínűleg készülve a szovjet haditechnika elavulására,\n\na lengyel légierő még 2020-ban megrendelt 32 darab F-35A ötödik generációs vadászbombázót.\n\nEzt a jelentős erőt egészíti ki a dél-koreai giga hadiipari üzlet részeként bejelentett 48 darab, azaz négy századnyi FA-50 könnyűharcigép képesség, nagyjából a hazánk által egy századnyi erőben rendszeresítendő L-39 NG-ének felelnek meg.\n\nA honi légvédelmet a kivont szovjet Sz-200 és Sz-125 helyett a kitűnő képességekkel rendelkező, de rendkívül drága Patriot PAC-3 as ütegek fogják ellátni. A kétszáz feletti repülőeszközt és a honi légvédelem eszközeit 35 ezer fő üzemelteti.\n\nUtoljára maradt a Lengyelország földrajzi adottságai miatt a szűk és relatív sekély Balti-tenger feletti ellenőrzéssel megbízott haditengerészet. A fehér-piros zászlót három szovjet gyártmányú, Kilo osztályú dízel-elektromos tengeralattjárón, 2 amerikai eredetű Oliver Hazard Perry osztályú fregatton, két korvetten és közel harminc kisebb hajón lengeti az északi szél. A flottához tartozik ezen kívül vegyesen szovjet és nyugati eredetű felderítő, tengeralattjáró-elhárító és kutató-mentő feladatú repülőeszköz, merev és forgószárnyú vegyesen. Személyzetük 12 ezer főre rúg.\n\n*\n\nA fegyveres erők presztízse a folyamatos, valósnak érzékelt és történelmi alapokon nyugvó orosz fenyegetettség miatt magas. Ezt jól mutatja, hogy az 1981-es gazdasági összeomlás óta rendkívül fegyelmezett pénzügyi politikát folytató kormányzatok is folyamatosan 2% fölött vagy a környékén tartották a védelmi költségvetést,\n\namelyet 2022-ben 5%-ra (!) emeltek.\n\nAz ambiciózus haderőfejlesztés részeként számos megrendelt fegyverrendszer még nem állt rendszerbe, megvalósulásuk a 2020-as évek végére, a következő évtized elejére várható.\n\nAz összes megrendelt eszközzel Lengyelország nemcsak a régió, hanem Európa egyik legnagyobb haderejével fog rendelkezni.\n\nNyitófotó: Artur Widak / NurPhoto / NurPhoto via AFP",
    "Elindultak az orosz menekültek - Lengyelország összehangolja lépéseit a Baltikummal": "Elindultak az orosz menekültek - Lengyelország összehangolja lépéseit a Baltikummal\n\nA részleges oroszországi mozgósítás miatt netán bekövetkező tömeges külföldre távozás esetén Lengyelország összehangolná lépéseit a balti országokkal - közölte Pawel Soloch, a lengyel nemzetbiztonsági iroda (BBN) főnöke csütörtökön a Polsat News hírtelevízióban.\n\nSolochtól a műsorvezető azt kérdezte, hogy Lengyelországnak be kellene-e engednie az orosz elnök által meghirdetett mozgósítás elől menekülő embereket. A BBN főnöke válaszában elmondta: amennyiben valóban tömegesnek bizonyulna, emberek ezreit érintené a menekülés, az intézkedéseket össze kellene hangolni a térség többi államával, elsősorban a három balti országgal, de Finnországgal is. Soloch \"hatásosnak\" nevezte a közösségi médiában közzétett fotókat az orosz-finn határon több kilométeres sorokban várakozó fiatalemberekről.\n\nKAPCSOLÓDÓ Özönlenek át a finn határon az oroszok Jelentősen nőtt a forgalom a finn–orosz határon az éjszaka folyamán – közölte a finn határőrség csütörtök...\n\nKözölte: Lengyelország egyelőre nem készül a jelenleg érvényes előírások módosítására, a helyzet azonban \"dinamikusan változik\".\n\nUtalva arra, hogy szerdai bejelentés szerint a lett hatóságok biztonsági okokból nem adnak ki humanitárius vízumot a mozgósítás elől menekülő orosz állampolgároknak, Soloch leszögezte: Oroszország részéről fennáll a \"hibrid tevékenység\" és a provokációk kockázata, \"dezertálás leple alatt\" orosz fegyveres erőkhöz tartozó személyek hatolhatnak be a balti országok területére.\n\nLettország, Litvánia és Észtország az orosz mozgósítás előtt, hétfőn korlátozta a schengeni térségbe való belépést az uniós vízummal rendelkező, turisztikai, kulturális, sport- és üzleti céllal érkező oroszok számára. Később Lengyelország is hasonlóképpen módosította a vonatkozó előírásokat. Fenntartották a mentességet többek között az ellenzékiek számára, valamint humanitárius ügyekben is.\n\nLengyelország azonban gyakorlatilag már februárban, Ukrajna orosz megtámadása után felfüggesztette a turistavízumok kiadását orosz állampolgárok számára.\n\nAz oroszok beutazása már addig is csak rendkívüli esetekben volt lehetséges a koronavírus-járvány kapcsán bevezetett határátlépési korlátozások miatt.\n\nA lengyel határőrség szerda esti közleménye szerint az Oroszországhoz tartozó Kalinyingrádi területtel közös határátkelőkön, valamint a lengyel repülőtereken sem volt tapasztalható a beutazni kívánó orosz állampolgárok számának növekedése.\n\nNyitókép: MTI/EPA/PAP/Adam Waroawa",
    "Miről szól valójában a lengyel jóvátételi követelés?": "Szeptember 1-jén, a második világháború kitörésének évfordulóján Jarosław Kaczyński, a PiS elnöke bemutatott egy jelentést, amely Lengyelország háborús veszteségeinek összegét 1,3 billió dollárban számszerűsítette. Bár a PiS hét évvel ezelőtti hatalomra kerülése óta rendre felemlegeti a jóvátételt, most először feszegeti a témát közvetlenül Németországgal. Valójában a kérdés formailag és erkölcsileg is egyértelmű – a helyes politika pedig az ellenkező irányba vezet.\n\n\n\nA második világháború után a szövetségesek úgy döntöttek, hogy a sértett feleknek járó anyagi jóvátétel materiális, tárgyi jellegű lesz, nem pedig pénzbeli. Ide tartozott, hogy a német gyárakat leszerelik és áttelepítik, vagy az, hogy a németek által végzett munka eredménye (a német termelés) a hatalmas károkat elszenvedett államok javára fordítandó. Közben a jóvátételre jogosult országok körét egy 18 államból álló „nyugati tömbre” és egy, a Szovjetuniót és Lengyelországot is magába foglaló „keleti tömbre” osztották. A keleti tömb főleg a kelet-németországi szovjet megszállási övezetből kapott jóvátételt.\n\n\n\nLengyelországnak elvben ez utób­bi rész 15%-a jutott, és 1945. augusztus 16-án a varsói és a moszkvai kormány megállapodást írt alá a jóvátétel átutalásának szabályozásáról. A Szovjetuniónak 10 milliárd dollárt kellett volna kapnia (1938-as áron), de a történészek becslése szerint végül 3-4 milliárd dollárral kellett beérnie – ez Kelet-Németország potenciális termelésének körülbelül egyharmada volt. Ekkorra a Szovjetunió már szétkapta és elhordta azokat az eszközöket, amelyeket a potsdami megállapodás értelmében Lengyelország számára különítettek el.\n\n\n\nA Kreml ezután kemény feltételt támasztott Lengyelországgal szemben: Lengyelországnak szenet kellett kitermelnie, és rendkívül alacsony áron a Szovjetunióba exportálnia, hogy megkapja a rá eső részt a német jóvátételből. Hamar megmutatkozott, hogy ez a megállapodás költségesebb, mint ami pluszként a jóvátételtől remélhető. 1957-ben Lengyelország beleegyezett, hogy lemond minden további jóvátételi igényéről, a tarthatatlan exportfeltételek megszüntetéséért cserébe. Az adott feltételek mellett a Lengyelországnak megítélt német jóvátétel leosztása hamis ígéretnek bizonyult. A szovjetek által begyűjtött 3 milliárd dollárnyi értékből (gyárak, hajók, autók, motorkerékpárok, kerékpárok, lábasjószág...) Lengyelország mindössze 225 millió dollárt (7,5%) kapott.\n\n\n\nKésőbb, 1970 decemberében Len­gyelország megerősítette, hogy a Nyugat-Németországgal kötött új megállapodással összhangban lemond a jóvátételi követelésekről; ebben az egyezményben a felek elismerték a lengyel határt az Odera és a Neisse folyók vonalánál – vagyis a háború előtti Németország területén. A háború utáni határok kölcsönös elismerése nélkül a lengyel állam léte is megkérdőjelezhető lett volna.\n\n\n\nFormálisan tehát a jóvátétel kérdése lezárult. Ide tartozik, hogy a lengyel alkotmány 241. cikkében egyértelművé teszi: „a korábbi alkotmányos rendnek megfelelően kötött nemzetközi megállapodásokat (beleértve a Lengyel Népköztársaság 1952-es alkotmányát is) a törvényben kifejezett előzetes hozzájárulással megerősített nemzetközi megállapodásokként kell kezelni”. Ugyanezen dokumentumokra hivatkozva a német kormány is lezártnak tekinti a témát.\n\n\n\nNem vitatható, hogy Németországnak valóban nagy történelmi adóssága van Lengyelországgal szemben. A német agresszió a második világháború során példátlan pusztítással járt, beleértve a főváros teljes lerombolását, számtalan lengyel műemlék és kulturális érték megsemmisítését és hatmillió lengyel állampolgár halálát (közülük hárommillió zsidó volt – ezt a tényt Kaczyński olyan nagyon nem emlegeti). Tovább rontja a helyzetet, hogy a háború befejezése a szovjet csizma alá rendelte Lengyelországot, a következő fél évszázadra megfosztva a függetlenségétől és a fejlődés lehetőségétől.\n\n\n\nBárki, aki 1989 táján megfordult Lengyelországban, emlékszik, milyen szegény, szürke és sivár volt az ország négy évtizedes kommunista diktatúra után. Ennek a szomorú örökségnek a nyomai ma is jelen vannak mindenütt.\n\n\n\nUgyanakkor azt is el kell ismerni, hogy Lengyelország gazdasági sikere az elmúlt három évtizedben elképzelhetetlen lett volna Németország nélkül, amely Lengyelország európai uniós és NATO-csatlakozásának leglelkesebb szószólója volt. Igen, sok lengyel bank és vállalat Németországban bejegyzett társaságok tulajdonában van, így a nyereség is oda kerül. De az ilyen megállapodások révén a lengyelek hozzáfértek ahhoz a tőkéhez, amelyre szükségük volt, hogy kiemeljék országukat a romokból.\n\n\n\nA kölcsönösen előnyös üzletek elősegítették a megbékélés és a jóindulat szellemét a két ország között.\n\nEbben az összefüggésben Ka­czyń­ski jóvátételi követelései mindenütt hűvös kritikát váltottak ki, kivéve a PiS által irányított mé­diában. Sokan úgy látják, ez az ügy újabb példa egy olyan ember hangsúlyos történelmi lemaradására, aki egyébként is arról híres, hogy a múltban él. De Kaczyński láthatóan úgy véli, hogy a követelés javítani fogja a PiS helyzetét a jövő évi általános választás előtt. És természetesen a téma felvetése eredményesen elvonja a figyelmet a tényleges problémákról: arról, hogyan igyekszik megküzdeni a kormány a féktelen inflációval (aktuálisan 16% felett) és az égbe szökő energiaárakkal.\n\n\n\nEnnek ellenére tény, hogy Ka­czyński kiengedte a szellemet a palackból. Szeptember 14-én a Szejm határozatot fogadott el, amelyhez a legtöbb ellenzéki képviselő is csatlakozott, és kártérítés fizetésére szólította fel Németországot. Két mozzanat érdemel külön figyelmet. Először is, szó sincs jóvátételről (ez formálisan elérhetetlen), a határozat a veszteségek megtérítéséről, kártérítésről beszél. Másodszor, az állásfoglalást támogatta az ellenzék, köztük Donald Tusk liberális Polgári Platformja és az Adrian Zandberg vezette Lewica (Baloldal). Utóbbi a szavazásról megjegyezte: „csak egy teáskanál maradt a családja vagyonából”. A Polgári Platform egyik képviselője pedig arról beszélt: „Jövőre új lengyel kormány alakul, amely majd megfelelően kezeli ezeket az ügyeket.”\n\n\n\nKaczyński kétségkívül abban reménykedett, hogy az ellenzék elhatárolódik a lengyel jóvátételi igényektől. Nem ez történt. Azzal, hogy csatlakozott a parádéhoz, a Polgári Platform alááshatja a saját választási stratégiáját. De ez a döntés egyben azt is jelenti, hogy a kérdés Kaczyński szándékától függetlenül és azon túl is életre kelt. A végeredmény kiszámíthatatlan, de paradox módon Németország számára a legjobb biztosíték maga Kaczyński lehet, akinek az ilyen kérdések megoldására tett felháborító és jogilag kétes javaslatait nem lehet komolyan venni.\n\nSławomir Sierakowski\n\nA szerző lengyel újságíró, szociológus, a Krytyka Polityczna mozgalom alapítója, a Német Külkapcsolatok Tanácsának főmunkatársa\n\n©Project Syndicate, 2022",
    "Elnéptelenedőben Lengyelország, de Varsó megelőzte Budapestet": "Lengyelországnak 2021-ben 38 036 118 lakosa volt – ismertette sajtóértekezletén Dominik Rozkrut, a lengyel Központi Statisztikai Hivatal (GUS) elnöke a tavalyi népszámlálás adatait – írta a Növekedés.hu –, ami azt jelenti, hogy félmillió lakossal, azaz 1,2 százalékkal csökkent tíz év alatt a népesség.\n\nFotó: Jaap Arriens / AFP\n\nUgyanakkor 9,4 százalékkal nőtt a főváros lakossága, Varsóban 1,86 millió ember él – közölték. (Ez azt jelenti, hogy a lengyel főváros megelőzte Budapestet, ahol egy évtizeddel ezelőtt még mintegy 1,73 millió ember élt, ám most kevesebb, mint 1,71 millió.)\n\nNőtt az olyan lengyel nagyvárosok népessége, mint Krakkó, Wroclaw és Gdansk, de csökkent Poznané, Szczeciné és Lubliné.",
    "Gazdaság: Morawiecki: Lengyelország „minden erőből ellenezni fogja”, hogy Magyarországot megfosszák az uniós pénzektől": "Lengyelország határozottan ellenezni fogja, hogy az európai intézmények megfosszák Magyarországot az uniós forrásoktól – jelentette ki Mateusz Morawiecki lengyel miniszterelnök vasárnap. Morawiecki egy lengyelországi vidéki sajtóértekezletén reagált az Európai Bizottság (EB) azon, vasárnap tett javaslatára, hogy függesszék fel a Magyarországnak szánt uniós források egy részének kifizetését az uniós pénzeszközökkel való rossz gazdálkodással kapcsolatos aggályok miatt.\n\nA lengyel miniszterelnök természetesnek nevezte, hogy Varsó „minden erőből ellenezni fogja” az európai intézmények minden olyan intézkedését, amelyek célja „jogtalanul megfosztani (az uniós) eszközöktől bármelyik tagállamot, adott esetben különösen Magyarországot”.\n\nNavracsics Tibor: Nem fordulhat elő, hogy nem kapjuk meg az EU-pénzeket Újabb elvárások nem támaszthatók Magyarországgal szemben a jogállamisági eljárásban, az eddig tett vállalásokat pedig teljesíteni fogja az ország - közölte Navracsics Tiborterületfejlesztésért és az uniós források felhasználásáért felelős miniszter, miután az Európai Bizottság bejelentette: 3000 milliárd forintnak megfelelő uniós forrás zárolását kezdeményezi, mert nem lát garanciát arra, hogy azok elköltésénél nem történnek visszaélések.\n\nMorawiecki megjegyezte: azon információk szerint, amelyek Budapestről és Brüsszelből Lengyelországba érkeznek, „Orbán miniszterelnök és a magyar kormány előkészítette az Európai Bizottsággal kötendő megállapodás tervét”, amely – mint mondta – a magyar fél reménye szerint véget vet a brüsszeli testülettel folytatott vitának.\n\nA lengyel kormányfő egyúttal helyesnek nevezte az uniós jogállamisági mechanizmus kapcsán megfogalmazott lengyel kifogásokat. Johannes Hahn költségvetésért felelős uniós biztos vasárnapi nyilatkozatára hivatkozva Morawiecki úgy értékelte: a biztos szerint nincs összefüggés a jogállamisági mechanizmus és a lengyel helyreállítási terv körüli vita között. Hahn azt is beismeri, hogy „a Varsó és Brüsszel közötti vita ellenére nincs ok a Lengyelországgal szembeni jogállamisági vita elindítására” – mondta el Morawiecki.\n\nA lengyel kormányfő azon reményének adott hangot, hogy az idei és a jövő év fordulóján Lengyelország megkapja az új uniós költségvetési keretből neki odaítélt eszközöket is.",
    "Lengyelország szorosabbra fűzné a szálakat Magyarországgal, sőt!": "Új, a nézetbeli eltéréseket is figyelembe vevő együttműködési módot lehetne kidolgozni a visegrádi csoportban (V4) és a lengyel-magyar kapcsolatokban ott, ahol az országainkat értékek és érdekek kötik össze - jelentette ki Mateusz Morawiecki lengyel miniszterelnök egy vasárnap megjelent interjúrészletben.\n\nA Sieci lengyel konzervatív hetilapban hétfőn megjelenő interjúnak vasárnap a wpolityce.pl hírportálon közzétett részletében Morawiecki beismerte: az ukrajnai háborúhoz való viszony valóban megosztó volt. Hozzátette: idővel \"az összes többi ügy, amelyben szolidaritással, megértéssel és kölcsönös támogatással voltunk egymás iránt, újból erőteljesen össze fog kötni minket\". \"Mindnyájan tudjuk, hogy a V4-en belüli együttműködés jelentősen megerősíti országainkat\" - fogalmazott, hozzáfűzve: adott esetben\n\n\"egy plusz egy, plusz egy, plusz egy összege nem négy, hanem hét vagy nyolc\".\n\nA V4 ezért megmaradt akkor is, ha a tagországoknak \"különféle, egymástól néha nagyon eltérő kormányaik voltak\" - idézte fel.\n\nArra a kérdésre válaszolva, \"visszatérhetnek-e a visegrádi találkozók\", Morawiecki bejelentette: olyan megoldás kidolgozására szeretne kísérletet tenni, amely keretében, \"világosan megnevezve az eltéréseket, tiszteletben tartva az ukrán barátaink érzékenységét, visszatérhetnénk a V4-en belüli együttműködéshez, valamint a Magyarországgal közös cselekvéshez is azokon a területeken, amelyeken\n\nértékek és érdekek kötnek össze\n\nminket\".\n\nA kormányfő bízott egy ilyen \"kölcsönös megértési platform\" kidolgozásában. Úgy látta: a lengyelek is \"ma jobban készek arra, mint amire márciusban vagy áprilisban voltak\".\n\nA V4 kormányfői utoljára az országcsoport magyar elnöksége során, március 8-án találkoztak Londonban, az Egyesült Királysággal bővített formátumban. Hivatalosan meg nem erősített lengyelországi értesülések szerint a V4 soros elnökségét jelenleg betöltő Szlovákia október végére tervezi a visegrádi miniszterelnökök csúcstalálkozóját.\n\nNyitókép: Miniszterelnöki Sajtóiroda/Fischer Zoltán",
    "Kaczyński: Lengyelország 520 ezermilliárd forintnyi háborús jóvátételt fog követelni Németországtól": "Lengyelország háborús jóvátételt fog követelni Németországtól – jelentette be Jaroslaw Kaczyński, a lengyel kormánypárt elnöke csütörtökön Varsóban, a háború alatt elszenvedett, több mint 527,8 ezermilliárd forintnak megfelelő összegre rúgó lengyel veszteségekről szóló jelentés ismertetésekor.\n\nA jelentést a 2017 szeptembere óta működő lengyel parlamenti munkacsoport készítette. Kaczyński a terjedelmes dokumentumnak a varsói Királyi Várban szervezett bemutatóján kijelentette: a második világháború kitörésének 83. évfordulója „az arról szóló döntés napja is, hogy nemzetközi színtérre vigyük az ügyet (...) és kártérítést kapjunk azért, amit Németország tett 1939 és 1945 között”.\n\n„Tucatnyi ország kapott jóvátételt. Lengyelország nem kapott. Nekünk is fel kell vetnünk ezt a kérdést, ha komoly állam vagyunk” – mondta a politikus, aki közölte, hogy a német támadás következtében elszenvedett lengyel károkat „konzervatív”, visszafogott módszert alkalmazva 6,2 ezermilliárd zlotyra (520 ezermilliárd forint) becsülték.\n\nA kárpótlás megszerzése „hosszú és nehéz folyamat” lehet – tette hozzá.\n\n„Már hallottam egy nagyon fontos német politikustól, hogy ebbe semmilyen német kormány nem egyezik bele” – utalt Kaczyński Berlinnek a kárpótlás ügyében már korábban megfogalmazott álláspontjára, mely szerint az ügyet megállapodással már rendezték.\n\n",
    "Rosszabb Lengyelországban, mint a kommunisták alatt": "„Emlékszem a kommunista időkre, de meg sem fordult a fejemben, hogy még annál rosszabb is jöhet” – így értékelte a Lengyelországban kialakult helyzetet a Reutersnek egy csak Arturként azonosított 57 éves nyugdíjas. Ő is egyike azoknak, akik a hírügynökség helyszíni riportja szerint napokig várakoztak személyautókkal, pótkocsis traktorokkal és tehergépkocsikkal a Lubelski Wegiel Bogdanka szénbányánál, hogy beszerezzék a fűtenivalót.\n\nLengyelországban 3,8 millió háztartásban fűtenek szénnel, és gyorsan emelkedő árakkal és szénhiánnyal szembesülnek, miután Varsó a többi uniós országnál előbb, már áprilisban azonnali hatállyal betiltotta az orosz szénimportot az ukrajnai háború miatt. Lengyelországban ugyan több mint ötvenmillió tonna szenet bányásznak, a háztartások azonban inkább az importált szenet használták a versenyképes ár és amiatt, hogy azt nagyobb darabokban árulják, ami megfelelőbb házi használatra.\n\nFotó: Shutterstock\n\n\n\nA rohamosan növekvő kereslet miatt a Bogdanka és a többi állami tulajdonban lévő bánya korlátozni kényszerült az online platformokon magánszemélyeknek eladható szén mennyiségét – az emberek ezért indultak el személyesen a bányákhoz. Azok azonban erre nem voltak felkészülve, mivel a legtöbb szenet hagyományosan az erőműveknek szállítják. A Bogdanka például tavaly csupán a teljes kibányászott mennyiség nem egész egy százalékát adta el egyéni vevőknek, a kiszolgálásukra nincsenek meg a feltételek, például a logisztika.\n\nArtur három éjszakát töltött az autójában, a lassan araszoló kocsisorban, mire legalább mobilvécéket kihelyezett a bányavállalat, folyóvíz azonban akkor sem volt.\n\nLukasz Horbacz, a Lengyel Szénkereskedő Kamara vezetője szerint az orosz import már januárban csökkent, amikor Moszkva elkezdte használni a vasúti pályákat katonai szállításra. „A hiány legfőbb oka azonban az azonnali hatállyal életbe léptetett embargó, ami alapjaiban forgatta fel a piacot” – mondta a Reutersnek. Ráadásul egyelőre nem találtak alternatív forrást, a kormányzati illetékesek csak azt hangoztatják, hogy lesz elég fűtőanyag, de nem bocsátkoznak részletekbe. Horbacz szerint azonban tavalyhoz képes duplájára-háromszorosára nőnek idén télen az árak, és\n\na szénnel fűtők legalább 60 százaléka energiaszegénységbe süllyed.\n\nFotó: Shutterstock\n\n\n\nLengyelország volt az elmúlt években az uniós klímapolitikai legélesebb kritikusa és a szén leghangosabb védelmezője, ami nem csoda, mivel ebből termelik az elektromos áram 80 százalékát. A széntermelés azonban folyamatosan csökkent, ahogy nőnek a költségek, mivel a szén mélyebben van a föld alatt, mint sok más helyen. A szénfogyasztás azonban nagyrészt stabil, vagyis egyre nagyobb arányban kellett az energiaforrást importból beszerezni. Lengyelország 2021-ben 12 millió tonna szenet importált, ebből nyolcmillió tonnát Oroszországból, elsősorban háztartási felhasználásra és kisebb hőerőművek számára.\n\nAtomenergiára váltanának\n\nA lengyeleknél egyébként az atomenergia jelenleg nem játszik szerepet – egyetlen, kutatási célokra használt reaktoruk van –, de a kormány már jóval a jelenlegi energiaválság előtt, 2020 nyarán bejelentette, hogy 2033-ban csatakoznának a nukleáris reaktorokkal áramot termelő országokhoz, ellentétben a szomszéd Németországgal, ahol az utolsó reaktorok leállításánál tartanak.\n\nA Lengyel Közgazdasági Intézet két hete tette közzé számításait, amelyek szerint 2043-ra az ország atomenergiával fedezheti áramszükségletének 38,4 százalékát, és a szükséges beruházások több mint 1 százalékkal növelhetik a lengyel GDP-t.",
    "Ellentámadásba ment át a lengyel ellenzék": "Németország mellett Oroszországtól is kártérítést kellene kérnie Lengyelországnak a második világháborúban okozoss pusztításáért - mondta Borys Budka, a legnagyobb ellenzéki párt, a mérsékelt jobboldali Polgári Koalíció (PO) parlamenti frakcióvezetője a Notes from Poland tudósítása szerint. Pártja ezzel válaszol a kormánypárt, a radikális jobboldali Jog és Igazságosság (PiS) Németországgal szembeni kártérítési követelésére.\n\nA második világháború előtt a híres Molotov-Ribbentrop paktum megkötésével a náci Németország és a Szovjetunió felosztotta egymás között az akkori Lengyelország területét. A nácik 1939. szeptember 1-jén nyugatról, a szovjetek szeptember 17-én keletről rontottak rá az országra.\n\nRettenetes bűntettek\n\n\n\nA szovjet megszállás több tíz ezer lengyel életébe került, beleértve ebbe a Katyńi vérengzést, amelyben a szovjet belbiztonsági erők 22 ezer lengyel katonatisztet gyilkoltak meg. Ezentúl több százezer lengyelt deportáltak Szibériába. A PO ezért a következő parlamenti ülésszakon be fog terjeszteni egy törvényt, amely a Szovjetunió jogutódjától, Oroszországtól követel kártérítést a szovjet bűncselekményekért.\n\nAz ügy előzménye, hogy a PiS parlamenti képviselői szeptember 1-jén előálltak egy 1,3 ezer milliárd dolláros kártérítési igénnyel, amivel szerintük Németország még tartozik Lengyelországnak kártérítésként. A német álláspont az, hogy az 1950-es évek elején rendezték a cechet.\n\nOroszország varsói nagykövete annyit reagált a PO kezdeményezésére, hogy Lengyelország tartozik országának azért, hogy felszabadította a náci megszállás alól, ami sok katona életébe került.",
    "Négy európai egyesület is megtámadja Lengyelország helyreállítási tervét": "Lengyelország egy darabig nem juthatott hozzá a 23,9 milliárd euró támogatáshoz és a 11,5 milliárd euró olcsó hitelhez az igazságszolgáltatás függetlenségével kapcsolatos vita miatt. Az Európai Bizottság augusztus elején közölte, hogy Lengyelország csak akkor kapja meg a neki járó pénzeket az Európai Unió helyreállítási alapjából, ha eléri azokat a célokat és mérföldköveket, amelyekben a lengyel kormány a több hónapos tárgyalások során megállapodott az EU-val – írja a Reuters.\n\nJúniusban azonban az Európai Bizottság bejelentette, hogy jóváhagyja Lengyelország helyreállítási tervét, ami megnyitotta a pénzhez vezető utat Varsó előtt. A lépést a gazdasági és pénzügyminiszterekből álló EU Tanács hagyta jóvá. Négy európai szövetség azonban – az Európai Közigazgatási Bírák Szövetsége, az Európai Bírák Szövetsége, a Rechters voor Rechters és a Magistrats Européens pour la Démocratie et les Libertés – megtámadta a határozatot az EU törvényszékén.\n\nAzért kérik a határozat megsemmisítését, mert a jogállamiság „mérföldkövei” még nem érik el azt a mértéket, hogy a hatékony bírói védelmet biztosítani lehessen, valamint figyelmen kívül hagyják az Európai Unió Bíróságának az ügyben hozott ítéleteit is – indokolták a lépést. A szövetségek közölték, hogy jogi lépéseik nem függesztik fel automatikusan a Tanács helyreállítási tervet jóváhagyó határozatát, de ideiglenes lépéseket tehetnek a felfüggesztés érdekében. A lengyel kormány szóvivője nem nyilatkozott, az igazságügyi miniszter viszont korábban azt mondta, az Európai Bizottság becsapta őket.\n\nAz Európai Bizottság régóta küzd a Lengyelországot uraló nacionalistákkal, azzal vádolja őket, hogy tönkreteszik a demokráciát. Az Európai Bizottság mindaddig ellehetetlenítette Lengyelország hozzáférését a helyreállítási összeghez, amíg az néhány változtatást nem eszközöl az ország igazságszolgáltatásában. Lengyelország májusban fogadott el egy törvényt, amelynek értelmében a bírák fegyelmi kamaráját egy új testület váltotta fel. Az unió szerint ezzel a lépéssel még messze nem sikerült minden problémát orvosolni, bár hivatalos ítélet még nem született az ügyben.",
    "A balti államok és Lengyelország nem látják szívesen az Oroszországból menekülőket": "Orosz rendőrök letartóztatnak egy mozgósítás elleni tüntetőt. Fotó: AFP/Europress\n\nSok orosz igyekezte elhagyni országát a napokban, miután Vlagyimir Putyin részleges mozgósítást rendelt el, nincs azonban könnyű dolguk menekülőknek, amennyiben valamely szomszédos európai országban szeretnék átvészelni a háborút. A három balti ország és Lengyelország is korlátozza az oroszok számára a schengeni térségbe való belépést azt a kérdést felvetve, hogy miért élvezhetnék a demokráciát és az ezzel járó szabadságot, miközben országuk épp ezen értékeket is rombolja Ukrajnában. A már korábban Európába menekült oroszok szerint ugyanakkor a közelmúltban bevezetett tiltások erősen kifogásolhatók, derül ki a BBC összefoglalójából.\n\nAnasztázia Sevcsenkó, orosz jogvédő Vilniusba menekült a háború kitörésekor, mert attól tartott, hogy börtönbe kerülhet az orosz támadást bíráló kijelentései miatt, mivel már korábban is összetűzésbe került a putyini igazságszolgáltatással. Sevcsenkó megítélése szerint a fegyház és a bírságok kiszabása mellett mostanra a mérgezés és más, az élet kioltására irányuló cselekedetek is a reális fenyegetések közé tartoznak – így az orosz állampolgárokkal szembeni egységes belépési tilalmakat különösnek találja az aktivista. Litvánia mellesleg fenntartja az oda belépni szándékozó oroszok eseteinek egyedi pozitív elbírálásának lehetőségét, de a miniszterelnök vélekedése szerint egyik országnak sem felelőssége a mozgósítás elől menekülők számára menedéket biztosítani.\n\nDmitrij Gudkov, szintén a bebörtönzés elől külföldre menekült orosz ellenzéki politikus szerint a Putyinnal szemben álló közéleti személyiségek ugyan átérzik a felelősségüket abban, hogy a helyzet Ukrajna megtámadásáig eszkalálódott, az országon belülről nyilvánvalóan nem lehet megállítani az orosz elnököt. Alekszej Navalnij csapatából is többen Vilniusban találtak menedékre, és itt folytatják munkájukat YouTube-videók felvételétől kezdve az Oroszországot sújtó nyugati szankciók előmozdításáig. A határátlépés korlátozását azonban ők sem támogatják, sőt, meglátásuk szerint a Putyinhoz közel állók számára is valamiféle alternatívát kellene biztosítani, mivel az újrakezdés lehetősége vélhetően sokak számára csábító lenne, és a kulcsemberek elvesztésével megroppanna az orosz vezetés.\n\nKapcsolódó cikkKapcsolódó cikkKalinyingrád litván blokádja miatt a Baltikumban is egyre fokozódik a háborús feszültségA Kalinyingrádhoz hasonló exklávék körül mindig könnyebben robbannak a nagyhatalmi feszültségek.\n\nKapcsolódó cikkKapcsolódó cikkSchengeni vízum ide vagy oda, elfogytak Magyarországról is az orosz turistákKorábban arányaiban több amerikaitól tagadták meg a belépést a schengeni övezetbe, mint ahány orosz állampolgártól, a háború óta viszont alig érkezik orosz turista Magyarországra.\n\nVilág Baltikum Lengyelország orosz-ukrán háború Oroszország Olvasson tovább a kategóriában",
    "Lengyelország is rezsicsökkentésre készül": "Lengyelország az elektromos áram árának jelenlegi szinten történő befagyasztását tervezi 2023-ban az alacsonyabb fogyasztású háztartások számára – közölte a kormányzó Jog és Igazságosság élén álló Jaroslaw Kaczynski kedden, miközben a kormány igyekszik megvédeni a lakosságot az elszabadult áraktól.\n\nFotó: Oscar Martín / AFP\n\nA kormánypárt népszerűsége visszaesett az Ukrajnával szembeni orosz invázió és az annak a hatására szárnyra kapó energiaárak hatására.\n\nAz energiaár-robbanás több mint két évtizede nem látott magasságokba röpítette a lengyel inflációt, amelynek értéke augusztusban éves szinten 16,1 százalék volt.\n\nKaczynski a szavazókkal találkozva elmondta, hogy 2000 kilowattóráig lesznek az árak rögzítve, ám akik legalább 10 százalékkal csökkentik fogyasztásukat, azok további kedvezményt is kaphatnak – olvasható a Reuters tudósításában.\n\nA politikus szerint egy ilyen lépés a lengyel háztartások kétharmadánál stabilizálhatja az árakat, és a héten további intézkedések is várhatók Mateusz Morawiecki miniszterelnöktől. A kormány már intézkedések sorozatát vezette be az energiaárak emelkedését mérséklésére, adókedvezmény, üzemanyag-támogatás a háztartások részére és más lépések szerepeltek a repertoáron.\n\nAugusztusban Morawiecki elmondta, hogy az energiacégeknek le kell nyelniük a költségek növekedésének egy részét az árak annál kisebb mértékű emelésén keresztül. Kaczynski pedig azt is elmondta, hogy a kormány az állami tulajdonú bankokkal is tárgyalásokat folytat arról, hogy növeljék a betéti kamatokat 7-8 százalék közelébe.",
    "Nacsa Lőrinc: „Lengyelország és Magyarország megmutatták, hogy a kereszténydemokrácia is sikeres lehet”": "Az európai bürokraták szerint csak a liberális demokrácia lehet sikeres, Lengyelország és Magyarország viszont megmutatták, hogy a konzervatív kereszténydemokrácia is sikereket érhet el – jelentette ki Nacsa Lőrinc, a Kereszténydemokrata Néppárt (KDNP) frakciószóvivője a Radio Wnet lengyel rádióban kedden sugárzott interjúban.\n\nNacsa Lőrinc a két ország és az Európai Unió közötti vitákra vonatkozó kérdésre válaszolt a konzervatív lengyel rádiócsatornának. A KDNP politikusa szerint az EU, különösen a brüsszeli bürokraták be akarják bizonyítani, hogy csak a liberális demokrácia lehet sikeres.\n\nLengyelország és Magyarország pedig megmutatták, hogy a konzervatív kereszténydemokrácia is gazdasági, kulturális és politikai sikereket érhet el”\n\n– szögezte le, majd azzal folytatta, hogy az EU jövője Közép-Európában van.\n\nKijelentette a lengyelországi és magyarországi jogállamisági helyzetre vonatkozóan, hogy a demokrácia mindkét országban ténylegesen jó formában van. A regionális együttműködésről szólva Nacsa erősnek nevezte a visegrádi csoportot.\n\nOrszágaink között ugyanis több dologban van megértés, mint az uniós színtéren például köztünk és Németország, Franciaország, Belgium vagy Svédország között”\n\n– jelentette ki.\n\nA frakcióvezető hozzátette, a V4-találkozókon tíz tárgyalt ügy közül hétben megegyezésre juthatnak. Az ukrajnai háború kapcsán Nacsa a diplomáciai rendezés fontosságát hangsúlyozta, azt, hogy a konfliktus megoldása először a fegyverszünet, majd a békemegállapodás kell hogy legyen. Kiemelte: Ukrajna esetében Magyarország történetének legnagyobb humanitárius segítségnyújtási akciója zajlik.\n\nHangsúlyozta az Ukrajna területi egysége és szuverenitása melletti magyar kiállást is. Arra a kérdésre válaszolva, hogy a magyar-lengyel kapcsolatok visszatérhetnek-e az ukrajnai háború előtti szintre, Nacsa a két nemzet barátságának sok évszázados hagyományára utalt.\n\nA történelem folyamán képesek voltunk arra, hogy szövetségesek, barátok legyünk, sőt volt közös királyunk is\"\n\n– mondta.\n\nA képviselő elmondta, a magyar-lengyel barátság a DNS-ünkbe vésődött. Úgy fogalmazott, reméli, hogy javítani tudnak azon,\n\nami megoszt minket, és újból együtt képezhetjük azt az erőt, amely jobb Európát épít, és jobb hellyé alakítja át a Közép-Európát is.\n\n(MTI)\n\nNyitókép: MTI/Balogh Zoltán",
    "A II. világháborúban elrabolt műkincseket követel vissza Lengyelország Oroszországtól": "Lengyelország a második világháború során elrabolt hét műtárgy visszaadását kéri Oroszországtól – jelentette be Piotr Gliński lengyel kormányfőhelyettes, kulturális és örökségvédelmi miniszter szerdán Varsóban.\n\n\n\n\n\n\n\nA kormányfőhelyettes Az üres képkeretek elnevezésű, a háború során a lengyel gyűjteményekből a németek és a szovjetek által elvitt műkincsekre emlékeztető kampány megnyitóján számolt be a Moszkvával szemben emelt újabb visszaszolgáltatási követelményekről.\n\nA varsói Wilanów kastélymúzeumban rendezett sajtóértekezleten Gliński elmondta: a világháború idején a megszállt Lengyelországból az akkori Szovjetunióba több százezer műtárgyat vihettek el. Az orosz múzeumi gyűjtemények és levéltárak elérhetetlensége miatt viszont nehezen meghatározható, hány lengyel műkincs található ma Oroszország területén – tette hozzá.\n\nMegerősítette: Lengyelország eddig diplomáciai úton több mint tízezer műtárgyra vonatkozó 20 visszaszolgáltatási kérelmet továbbított Moszkvának, az orosz kormány viszont eddig egyet sem bírált el.\n\nA hét műtárgyat, nagyrészt vallási tárgyú, régi olasz mesterek műhelyeiből származó festményeket, amelyeket most követelnek vissza, a moszkvai Állami Puskin Képzőművészeti Múzeumban azonosították – közölte Gliński.\n\nAláhúzta: a nemzetközi joggal összhangban Oroszországnak kötelessége visszaszolgáltatni a háború során elrabolt műkincseket, ezek az ügyek nem évülnek el.\n\nGliński felidézte: Lengyelország 1939. szeptember 1-jei megtámadása után a németek az egyházi, a magán- és közgyűjtemények „megtervezett és szisztematikus fosztogatását hajtották végre”, az 1939. szeptember 17-ei szovjet megtámadást követően viszont úgynevezett trófeagyűjtők is bevonultak Lengyelországba. Ezek szovjet műértőkből álltak, „pontosabban szólva tolvajokból, akik műalkotások rablásával foglalkoztak” – jelentette ki a politikus.\n\nAz üres képkeretek nevű kampányról a kormányfőhelyettes elmondta: Lengyelország a második világháború során a legnagyobb károkat szenvedett az összes érintett ország közül, mégpedig a kultúra és a szépművészet terén is. „Sok lengyel múzeumban mindmáig üres keretek találhatók, amelyek a háborús veszteségeinket jelképezik” – tette hozzá.\n\nBejelentette: a kampány során a veszteségekre emlékeztető táblákat helyeznek el tizenkét lengyelországi múzeumban.\n\nA második világháború utáni becslések szerint a lengyel gyűjteményekből az állomány több mint fele, megközelítőleg 516 ezer műtárgy tűnt el, ezek egy része megsemmisült. Kizárólag a német támadás következtében elszenvedett lengyel károkról szóló, szeptember 1-jén bemutatott lengyel parlamenti bizottsági jelentésben 19,3 milliárd złoty (1,6 ezermilliárd forint) összegben jelölték meg a kulturális javak (múzeumok, műtárgyak, műemlékek) veszteségeit.\n\nLengyelország 2015 óta több mint ötszáz, a második világháborúban eltűnt műtárgyat nyert vissza. A Gliński irányította tárca által összeállított, folyamatosan bővülő adatbázisban jelenleg mintegy 63 ezer keresett, a háború idején eltűnt műtárgy szerepel.",
    "Lengyelország is rezsicsökkentést tervez": "2023-ban Lengyelország az elektromos áram árának a mostani szinten történő befagyasztását tervezi.\n\nJaroslaw Kaczynski, a nagyobbik kormánypárt, a Jog és Igazságosság (PiS) elnöke szerint a lengyel kormány az áram árát hamarosan 2000 kilowattórás fogyasztásig befagyasztja, azonban az, aki a saját felhasználását legalább 10 százalékkal képes csökkenteni, még további kedvezményeket is kaphat – olvasható a Money.pl-en.\n\n2023-ban Lengyelország az elektromos áram árának a mostani szinten történő befagyasztását tervezi az alacsonyabb fogyasztású háztartások számára”\n\n– jelentette ki Kaczynski. A politikus elmondta, hogy 2000 kilowattóráig rögzítik az árakat, ám azok a felhasználók, akik ezt a fogyasztást még legalább 10 százalékkal csökkentik, akár további kedvezményt is kaphatnak. Kaczynski szerint egy ilyen lépés a lengyel háztartások kétharmadának esetében fagyaszthatja be az árakat, de Mateusz Morawiecki miniszterelnök akár további intézkedéseket is hozhat.\n\nA kormány már több intézkedést is hozott a célból, hogy az energiaárak emelkedését csökkentsék, de a jövőben akár különleges adókedvezményeket, üzemanyag-támogatásokat is bevezethetnek. Kaczynski szerint az sem kizárt, hogy a kormány az állami tulajdonú bankokkal is tárgyalásokat folytat arról, hogy növeljék a betéti kamatokat\n\nNyitókép: Mateusz Wlodarczyk / NurPhoto / AFP",
    "Lengyelország várja a német háborús jóvátételt": "Lengyelország a második világháború kitörésének nyolcvanharmadik évfordulójának alkalmából adott ki jelentést, melyben részletes leírás olvasható az ország háborús veszteségeiről. A tanulmány szerint Varsó 6,2 ezermilliárd zlotyi, azaz 520 ezermilliárd forint jóvátételre jogosult.\n\nA német kormány úgy reagált: az ügyet lezártnak tekinti, mivel Lengyelország 1953-ban lemondott a háborús jóvátételről.\n\n\"Meggyőződésem, hogy Lengyelország jóvátételt fog kapni Németországtól bár ez valószínűleg nem lesz egy gyors folyamat\" - hangsúlyozta nyilatkozatában a lengyel miniszterelnök. Morawiecki azt is elmondta, hogy az 1952-ben elfogadott alkotmány értelmében az akkori minisztertanács \"nem volt jogosult ilyen határozat meghozatalára\".\n\n\"Az államtanács vagy a szejm, a parlament alsóháza fogadhatta volna el\" - folytatta, hozzátéve, hogy a két intézmény közül egyik sem hozott ilyen döntést, szerinte ez egy újabb bizonyíték arra, hogy Lengyelország nem mondott le a háborús jóvátételről. \"Ez egy kitalált jogi aktus\" - mondta, kifejtve, hogy sem kormányhatározat nincs a levéltárban 1953 augusztusából, amely erről szólna, sem a hivatalos közlönyben nem jelent meg soha olyan jogszabály, amellyel Varsó lemondott volna követeléséről.\n\nA miniszterelnök azt is elmondta, az egyetlen bizonyíték arra, hogy a lemondás megtörtént, az egy kommunista napilapban 1953. augusztus 24-én megjelent cikk. Ez - tette hozzá - nem tekinthető nemzetközi jogi forrásnak. \"Ez azt jelenti, hogy nincs kötelező erejű nemzetközi jogforrás amelynek értelmében Lengyelország lemondott volna a második világháborús jóvátételről\" - mondta Morawiecki.\n\nNyitókép: Wikipédia",
    "Megnyílt a híres grünwaldi csata multimediális múzeuma Lengyelországban": "A megnyitón Piotr Glinski lengyel kormányfő-helyettes, kulturális és örökségvédelmi miniszter felidézte: az utóbbi időben több korszerű múzeumot is megnyitottak Lengyelország-szerte. Kiemelte az ilyen intézmények szerepét a történelmi emlékezet ápolásában, a \"politikai közösségek szuverenitásának\" fejlesztésében.\n\nAzt, hogy mennyire fontos a szuverenitás, a nemzeti identitás és a hazafiasság, ma világosan látjuk azon tragikus események fényében, amelyek Ukrajnában történnek az Orosz Föderáció brutális támadása következtében\n\n– jelentette ki Glinski.\n\nA grünwaldi csatamezők közelében közel 50 millió zloty (4,2 milliárd forint) költséggel felépített, 3,5 ezer négyzetméter alapterületű múzeumban a kiállítótéren kívül helyet kapott egy 100 férőhelyes konferenciaterem, valamint egy lovagterem is, amely lovagi tornák és csaták bemutatását teszi lehetővé.\n\nA grünwaldi mezőkön évente tömegeket vonzó csatarekonstrukciókat szerveznek az ütközet évfordulóján. A helyszínre látogató turisták eddig csak a nyári szezonban, egy kis múzeumépületben tekinthették meg a csata történetét felidéző kiállításokat.\n\nA grünwaldi ütközet a lengyel-litván unió és a német lovagrend között 1409-ben kirobbant háború döntő csatája volt. 1410. július 15-én a harmincezres lengyel-litván seregnek sikerült szétkergetni a lovagrend húszezres seregét, és Ulrich nagymester is a harctéren lelte halálát.\n\nAz ütközetet mások mellett a Nobel-díjas lengyel író, Henryk Sienkiewicz írta le a Kereszteslovagok című regényében (1900), amely alapján 1960-ban Aleksander Ford lengyel filmrendező nemzetközileg is díjazott filmet készített. Megelevenítette a csatát Jan Matejko lengyel történelmi festő is az 1878-ben alkotott grandiózus festményével.",
    "Német lap: Magyarország, Lengyelország, Olaszország, Svédország – egyre több ellensége van Európának": "„Hány jobboldali kormányt bír el még az Európai Unió? Hosszabb távon ez nem lesz jó” – elmélkedik a Süddeutsche Zeitung.\n\nA Süddeutsche Zeitung arra figyelmeztet, hogy egyre több jobboldali kormány emelkedik fel az Európai Unióban. Az írás szerzője, Hubert Wetzel Magyarországot, Lengyelországot és Svédországot említette, és hozzátette, hogy nemsokára Olaszország is csatlakozhat ehhez a blokkhoz (Olaszországban szeptember 25-én tartanak választásokat – a szerk.)\n\nEz nem egy jó ősz az Európai Unió számára”\n\n– összegez a publicista, aki szerint Magyarországot és Lengyelországot nem vennék fel az Európai Unióba, ha ma kérvényeznék felvételüket a blokkba.\n\nWetzel szerint az, hogy Svédország és Olaszország is jobbra fordul, az EU elhibázott migrációs politikájának „köszönhető”.\n\nHosszabb távon nem fogunk tudni mit kezdeni azzal a helyzettel, hogy Európával ellenséges erők kormányoznak a tagállamokban”\n\n– összegez a német lap szerzője.\n\nNyitókép: MTI/Miniszterelnöki Sajtóiroda/Szecsődi Balázs",
    "Dél-koreai FA-50-es vadászgépeket vesz Lengyelország": "A Varsó melletti Minsk Mazowiecki légibázisán, Andrzej Duda lengyel elnök és Eom Dong Hvan dél-koreai védelmi beszerzési programért felelős miniszter jelenlétében aláírt szerződéssel a felek megerősítették a július végi keretmegállapodást, melynek értelmében a jövő év közepéig Dél-Koreából 12 FA-50-est szállítanak Lengyelországba, a teljes ügyletet pedig 2028-ban véglegesítik.\n\nAmerikai F35-ösök egy 2022. júniusi hadgyakorlaton. Fotó: EPA / Georgi Licovski Amerikai F35-ösök egy 2022. júniusi hadgyakorlaton. Fotó: EPA / Georgi Licovski\n\nA lengyel államfő beszédében kiemelte: ezen a napon \"jelképesen pontot tettek a posztszovjet vadászgépek jelenlétének végére\" a lengyel légtérben, a beszerzés ugyanis lehetővé teszi, hogy a lengyel hadsereg teljességgel felhagyjon az orosz gyártmányú Mig-29 és SU-22 vadászgépek használatával.\n\nA pilóták ezután kizárólag a Lockheed Martin amerikai fegyvergyártó F-16-os és F-35-ös gépeit, valamint az amerikai cég közreműködésével kifejlesztett FA-50-eseket fogják használni - jelezte Duda.\n\nBlaszczak elmondta: a dél-koreai vadászgépek feladata Lengyelország és más NATO-tagállamok légterének őrzése lesz. Meggyőződésének adott hangot, hogy a lengyel-dél-koreai együttműködés \"békét hoz a világnak\". Hozzátette: \"Célunk az, hogy a támadó elrettentésével megőrizzük a békét\".\n\nEom Dong Hvan kijelentette: Lengyelország és Dél-Korea eddig stratégiai partnerek voltak, ezentúl azonban szövetségeseknek tekinthetők.\n\nA júliusi keretszerződés értelmében Lengyelország az FA-50-es vadászgépek mellett még idén K9 önjárólövegeket és K2 harckocsikat is beszerez Dél-Koreától.\n\nVarsó az utóbbi időben több fegyvervásárlást jelentett be a hadsereg korszerűsítésének keretében. Több fejlesztésről amerikai partnerekkel kötött szerződést.\n\nA lengyel parlament március közepén fogadta el a védelmi kiadások és a hadsereg létszámának növeléséről szóló törvényt. Ennek értelmében a fegyverbeszerzési kiadásokat a költségvetési forrásokon kívül hosszú távú kölcsönökből és kötvényekből is fedezik, egyúttal jövőre a bruttó hazai termék (GDP) három százalékára emelik Lengyelország védelmi kiadásait.\n\n(MTI)",
    "Tovább robog az infláció Lengyelországban": "Szeptemberben növekedhetett az infláció az előrejelzések szerint Lengyelországban, erről az ország pénzügyminisztere beszélt szombaton. Magdalena Rzeczkowska szerint jó esély van arra, hogy az infláció még az idén tetőzik az országban, azaz nem húzódik át 2023-ra a fogyasztói árak emelkedése. Szakértők szerint a lengyel gazdaság – amely a régió legnagyobbja – valószínűleg recesszióba süllyed az idén.\n\nFotó: NurPhoto via AFP\n\nAz előrejelzésünk szerint szeptemberben az inflációs növekedés 16,4 százalék körül alakulhatott\n\n– mondta a tárcavezető az RMF FM rádiónak a Reuters hírügynökség tudósítása szerint. Augusztusban az éves áremelkedés mértéke 16,1 százalék volt, így az infláció egyelőre növekvő pályán van Lengyelországban. Ennek ellenére Varsóban bíznak abban, hogy még az idén megfordul a tendencia, és elérik a tetőzést.\n\nMar az infláció, de a lengyelek csak vásárolnak, vásárolnak Tobzódik a költési kedv, és megint ez mentheti meg a lengyel gazdaságot.\n\nÉn még mindig remélem, hogy az idén elérjük a legmagasabb inflációs pontot, és a jövő év végére már elkezd zuhanni\n\n– mondta Rzeczkowska, aki nem osztja a szakértők véleményét, szerinte Lengyelország nem süllyed recesszióba, de úgy vélte, hogy nem elkerülhető egy kisebb gazdasági visszaesés.",
    "Lewandowski zseniális gólpasszát nem lehet elégszer megnézni": "Lewandowski eddig is király volt, de most ismét történelmet írt a BL-ben\n\nTalálgatnak a drukkerek, mi volt ez a jelenet Lewandowski és Müller közt\n\nLengyelország vasárnap 1-0-ra legyőzte Walest a Nemzetek Ligája A divíziójában.\n\nA győztes találatban elévülhetetlen érdemei vannak Robert Lewandowskinak, aki egy kellemetlen labdát is parádésan pörgetett tovább egyetlen érintéssel. A védők mögé érkező labdát már csak kapuba kellett gurítani Karol Swiderskinek a kapus mellett.\n\n\n\nGyőzelmével marad a legjobbak közt Lengyelország, Wales viszont csak egyetlen pontot szerzett és kiesett.\n\nNemzetek Ligája, 6. (utolsó) forduló: A divízió:\n\n1. csoport\n\nAusztria – Horvátország 1-3 (1-1)\n\nDánia – Franciaország 2-0 (2-0) A végeredmény: 1. Horvátország 13 pont, 2. Dánia 12, 3. Franciaország 5, 4. (és kiesett) Ausztria 4 4. csoport:\n\nHollandia – Belgium 1-0 (0-0)\n\nWales – Lengyelország 0-1 (0-0) A végeredmény: 1. Hollandia 16 pont, 2. Belgium 10, 3. Lengyelország 7, 4. (és kiesett) Wales 1 C divízió:\n\n1. csoport:\n\nLuxemburg – Litvánia 1-0 (0-0)\n\nFeröer-szigetek – Törökország 2-1 (0-0) A végeredmény: 1. (és feljutott) Törökország 13 pont, 2. Luxemburg 11, 3. Feröer-szigetek 8, 4. (és kiesett) Litvánia 1 3. csoport:\n\nAzerbajdzsán – Kazahsztán 3-0 (0-0)\n\nSzlovákia – Fehéroroszország 1-1 (0-1) A végeredmény: 1. (és feljutott) Kazahsztán 13 pont, 2. Azerbajdzsán 10, 3. Szlovákia 7, 4. (és kiesett) Fehéroroszország 3 D divízió:\n\n1. csoport:\n\nAndorra – Lettország 1-1 (0-0)\n\nMoldova – Liechtenstein 2-0 (0-0) A végeredmény: 1. (és feljutott) Lettország 13 pont, 2. Moldova 13, 3. Andorra 8, 4. Liechtenstein 0",
    "Erőteljes fegyverkezésbe kezd Lengyelország": "Több mint duplájára növeli katonai kiadásait az Ukrajnában dúló háborút megelőző időszakhoz képest Lengyelország, így a tavalyi 58 milliárd zlotys (közel ötezer milliárd forintos) hadikiadást idén 98 milliárd (több mint 8300 milliárd forint), jövőre pedig már 138 milliárd zlotys (11700 milliárd forint) tétel követi az ország költségvetésében – közölte szerdán Mateusz Morawiecki lengyel miniszterelnök, hozzátéve, hogy ezen felül kormánya további 40 milliárd (3400 milliárd forint) zlotyt szán külföldről érkező fegyverek beszerzésére.\n\nFotó: ARTUR WIDAK / AFP\n\nNemcsak a hadseregre szánt összeg, de annak létszáma is növekedni fog jövőre, mégpedig a tervek szerint 20 ezer fővel. Ezzel a lengyelek az ország gazdasági teljesítményének 3 százalékát szánhatják hadseregük fejlesztésére 2023-ban, miután a múlt héten 5,8 milliárd dollár értékű fegyvervásárlási szerződést kötöttek Dél-Koreával, melynek keretében tankokat és tüzérségi eszközöket szereznek be – írja a Bloomberg.\n\nA védelmi kiadások növelésére Varsó annak ellenére talált pénzt, hogy az ország több mint kétmillió ukrán menekültet fogadott be a háború kezdete óta. A kormány az idei évre 4,6 százalékos, a következőre 1,7 százalékos gazdasági növekedéssel számol, míg az infláció szintje 9,8 százalék lehet 2023-ban.\n\nA jövő évi költségvetési hiány azonban a növekedés lassulása és a rekordmértékű katonai kiadások ellenére sem szabadul el, a tervek szerint a lengyel GDP 4,2-4,4 százaléka között mozoghat majd.",
    "Magyarország és Lengyelország az a két európai uniós tagállam, amelytől a Pegasust gyártó cég megvonhatta kémszoftverei használati engedélyét": "Halmai Katalin (Brüsszel);\n\nPegasus;\n\n2022-09-22 18:56:00\n\nMagyarország és Lengyelország az a két európai uniós tagállam, amelytől a Pegasust gyártó cég megvonhatta kémszoftverei használati engedélyét\n\nEz hangzott el az Európai Parlament illetékes vizsgálóbizottságának varsói látogatásán. Információink szerint a vizsgálóbizottság jövő februárban fog küldöttséget meneszteni Magyarországra.\n\nJeroen Lenaers, a Pegasus szaktestület elnöke a lengyel fővárosban tartott szerdai sajtótájékoztatóján elmondta: amikor küldöttségük Izraelben járt, a Pegasust gyártó NSO cég emberei elárulták, hogy két olyan EU tagállam van, amelytől visszavonták az engedélyt, a nevüket azonban titokban tartották. Mivel a delegáció látogatásának idején még csak három uniós országgal – Magyarországgal, Lengyelországgal és Spanyolországgal – szemben merült fel a gyanú, hogy törvénytelenül vetették be a kémprogramot, és a gyártó éppen vizsgálta a spanyolországi esetet, „logikusnak tűnik”, hogy az emlegetett két tagállam Magyarország és Lengyelország, fejtette ki Lenaers.\n\nA sajtótájékoztatón az is elhangzott, hogy a Pegasus és más kémszoftverek EU-ban történő használatáról szóló jelentés tervezete november elején készül el.\n\nA Népszava parlamenti forrásoktól származó információi szerint a vizsgálóbizottság jövő februárban fog küldöttséget meneszteni Magyarországra.",
    "Guy Verhofstadt: Lengyelország NEM fogja megkapni az EU helyreállítási pénzeit": "Üdvözlet az új politikai évben.\n\n„Üdvözlet az új politikai év kezdetén, amely során Európa régi politikai problémái továbbra is az asztalon pihennek... Játsszon bármilyen fontos szerepet is Lengyelország Ukrajna megsegítésében, NEM fogja megkapni az EU helyreállítási pénzeit, hacsak nem állítja vissza teljes mértékben a jogállamot!”\n\nNyitókép: Alexandros Michailidis / POOL / Hans Lucas / AFP",
    "49 másodperc után le kellett cserélni a hollandok középpályását": "Rossi: Ha nem szerzünk pontot, az a normalitás, de a cél, hogy a szurkolóink boldogok és büszkék legyenek\n\nRendkívül pechesen indult a Lengyelország-Hollandia mérkőzés a Nemzetek Ligája csütörtöki játéknapján.\n\nKapcsolódó Egy meglepetés máris született a Nemzetek Ligájában Nagyon fontos mentőövet szerzett magának egy csapat a 2024-es Eb-re.\n\nA vendégek játékosa, Teun Koopmeiners a levegőben úgy ütközött Karol Linettyvel, hogy fejsérülést szenvedett. Nagyjából három percig ápolták a futballistát, majd hordágyon kellett levinni a pályáról. Összesen 49 másodpercet játszott, a szerencsétlen ütközést ezen a linken lehet megnézni.\n\nA találkozó másik érdekessége, hogy a hollandok kapusa, Remko Pasveer 38 évesen debütált a válogatottban. Cikkünk megjelenésekor Cody Gakpo góljával vezetnek a vendégek a félidőben.\n\nA mérkőzést végül 2-0-ra nyerte a holland válogatott.\n\nEredmények – Nemzetek Ligája A divízió:\n\n1. csoport:\n\nFranciaország-Ausztria 2-0 (0-0)\n\nHorvátország-Dánia 2-1 (0-0) A csoport állása: 1. Horvátország 10 pont, 2. Dánia 9, 3. Franciaország 5, 4. Ausztria 4 4. csoport:\n\nBelgium-Wales 2-1 (2-0)\n\nLengyelország-Hollandia 0-2 (0-1) A csoport állása: 1. Hollandia 13 pont, 2. Belgium 10, 3. Lengyelország 4, 4. Wales 1 C divízió:\n\n1. csoport:\n\nTörökország-Luxemburg 3-3 (2-2)\n\nLitvánia – Feröer-szigetek 1-1 (1-1) A csoport állása: 1. (és feljutott) Törökország 13 pont, 2. Luxemburg 8, 3. Feröer-szigetek 5, 4. Litvánia 1 3. csoport:\n\nSzlovákia-Azerbajdzsán 1-2 (0-1)\n\nKazahsztán-Fehéroroszország 2-1 (1-1) A csoport állása: 1. (és feljutott) Kazahsztán 13 pont, 2. Azerbajdzsán 7, 3. Szlovákia 6, 4. Fehéroroszország 2 D divízió:\n\n1. csoport:\n\nLiechtenstein-Andorra 0-2 (0-1)\n\nLettország-Moldova 1-2 (0-2) A csoport állása: 1. Lettország 12 pont, 2. Moldova 10, 3. Andorra 7, 4. Liechtenstein 0",
    "Lengyelország újabb lánctalpasokat vásárolt": "Lengyelország további 48 darab AHS Krab lengyel lánctalpas önjáró löveget, és 36 kísérő járművet rendel a helyi fegyvergyártótól, a Huta Stalowa Wolától 3,8 milliárd zlotyért (több mint 324 milliárd forint) – közölte Mariusz Blaszczak nemzetvédelmi miniszter hétfőn.\n\nFotó: Sean Gallup / Getty Images\n\nEz a második szerződésünk, az elsőt 2016-ban kötöttük, és még mindig végrehajtás alatt áll (...), a szerződés értéke 3,8 milliárd zloty\n\n– mondta Blaszczak.\n\nA Reuters beszámolója szerint 2016-ban a lengyel hadsereg 96 önjáró löveget rendelt a Huta Stalowa Wolától, amelyeket 2024-ig kell leszállítani. Az AHS Krab maximális lőtávolsága 40 kilométer.\n\nOroszország Ukrajna elleni inváziója, amelyet Moszkva különleges katonai műveletnek nevezett, biztonsági félelmeket keltett a volt keleti blokk számos országában, és a NATO-tag Lengyelország ígéretet tett arra, hogy\n\na védelmi kiadásokat a bruttó hazai termék 3 százalékára emeli, hogy megelőzzön egy esetleges orosz agressziót.\n\nMájus végén a lengyel rádió azt közölte, hogy Lengyelország 18 AHS Krab típusú önjáró löveget adott át Ukrajnának.",
    "Kiemelt fontosságú csatornát adtak át Lengyelországban": "Ma megnyitották az észak-lengyelországi városokat a Balti-tengertől elválasztó Visztula-turzáson vágott csatornát, a stratégiainak minősített beruházás orosz ellenőrzés nélkül hajózható útvonalat nyit a kelet-lengyelországi térségnek. Az ünnepségen Andrzej Duda elnök, Mateusz Morawiecki kormányfő, Mariusz Blaszczak kormányfőhelyettes és nemzetvédelmi miniszter, valamint Jaroslaw Kaczynski, a kormánypárt elnöke is részt vett. A csatorna mintegy száz kilométerrel rövidíti meg az utat a Balti-tenger és a Visztula-turzástól délre elterülő Visztula-öböl partján fekvő települések között.\n\nA mintegy 96 kilométer hosszú turzás Gdansk kikötővárostól az Oroszországhoz tartozó exklávéig, a Kalinyingrádi területig nyúlik.\n\nAz átadási ünnepséget annak a napnak az évfordulójára időzítették, amelyen 1939-ben, a második világháborúban a Szovjetunió megtámadta Lengyelországot.\n\nAndrzej Duda jelképesnek nevezte a dátumot. Kiemelte: eddig a Visztula-öblöt nem lehetett megközelíteni orosz hajózási engedély nélkül. Ezzel arra utalt, hogy a Visztula-öböl déli partjánál fekvő Elblag város kikötőjét eddig csak az orosz Baltyijszk városnál lévő keskeny szoroson át, vagyis a kalinyingrádi orosz felségvizeken keresztül lehetett megközelíteni.\n\nA Visztula-turzás földnyelvét átvágó csatorna megépítése a 15. század óta többször is felvetődött, a terveknek általában geopolitikai hátterük volt. Többek között Báthory István erdélyi fejedelem is mérlegelte az építkezést, hogy hátrányos helyzetbe hozza a vele szembeszegülő Gdansk szabad városát. A csatornát végül 2019-ben kezdték el megépíteni, a beruházásról szóló 2017-es törvény Lengyelország, valamint az Európai Unió keleti területeinek új geopolitikai helyzetére is hivatkozott, Ukrajna 2014-es orosz megtámadására utalva.",
    "Kisvasút 320 méter mélyen és csónakázás a bányában: Lengyelország nem csak városnézéssel vár": "A Dél-Lengyelországban található Felső-Szilézia ideális azoknak, akik pár nap alatt szeretnének elmerülni pár száz ezres lakosú városok múzeumaiban, kávézóiban, éttermeiben és régi épületei között, de friss, hegyi levegőt is szívnának, átmozgatnák magukat a zöldellő hegyekben. A régió igazi kuriózumai az aktív vagy a kitermeléssel már leállt bányák is.\n\nA tartomány Csehországgal és Szlovákiával is határos, de erőteljesen formálta a porosz és német befolyás is. Katowice a gazdasági, ipari, kulturális és közigazgatási központja, ahonnan a PR in Hungary és Polish Tourism Organization jóvoltából négy nap alatt felfedezhettem a várost és környékét.\n\nKatowice és környéke\n\nFelső-Szilézia legfontosabb iparágai közé tartozik a szénbányászat, illetve a vas- és acélgyártás, de Katowicét senki ne gondolja szürke, unalmas városnak. Tele van zöld parkokkal, a területének 42 százaléka zöld, a Murckowski erdőben több száz éves bükkfák állnak, és gyógynövények nőnek. Az ipari területeket is újragondolták, minden szempontból zölddé tették.\n\nA körülbelül 300 ezres település Kulturális zónájában a kilencvenes években még szénbánya működött, míg ma itt található a Nemzetközi Kongresszusi Központ, a Lengyel Rádió Nemzeti Szimfonikus Zenekarának koncertterme és a Sziléziai Múzeum, aminek művészeti kiállításai az európai nagyvárosokhoz szokott művészetkedvelőket is órákra lekötik a föld alatt található termekben.\n\nIparterület volt a több mint 600 hektáros Sziléziai Park is, ami majdnem kétszer akkora, mint a New York-i Central Park, és amit az ötvenes-hatvanas években a helyiek kezdtek el élhetővé tenni. A rózsakertet a mai napig kertészek és lelkes amatőrök egyaránt gondozzák. A kisebb-nagyobb tavakkal, a bokros és erdős területekkel a park a 30 fok feletti nyári kánikulában is igazi menedéket jelent a városiaknak, a fák között augusztus utolsó napjaiban is kellemesen borsódzott a bőröm a hűvös levegőtől.\n\nA parkban vidámpark, állatkert, különböző sportlétesítmények, köztük az 55 ezer főt befogadó Sziléziai (Śląski) stadion, éttermek, kávézók és planetárium is található - utóbbi gyereknek és felnőtteknek szóló, a lengyel mellett különböző világnyelveken hallható előadásokkal. A park nagyságát leginkább a magasból, az Elka felvonóról láthatjuk, amire zárt kabinokba is felszállhatunk, ha a klasszikus sífelvonón nem érezzük magunkat komfortosan a magasban.\n\nAz éjszakai életet a Mariacka utcában fedezhetjük fel, a sétálóutcán egymást érik a bárok. Koktélozhatunk is, de természetesen a legtöbben söröznek, még az édes és a különleges ízeket kedvelők is megtalálják a számításaikat, így mangós vagy ice tea-s IPA sör is szerepel a kínálatban. A pultosok segítenek, ha katowicei vagy környékbeli sörgyárak termékeit kóstolnánk meg.\n\nElőtte ne hagyjuk ki a vacsorát, ajánlom Szilézia egyik specialitását, a sziléziai húsroládot krumplis gombócokkal és lila káposztával.\n\nNikiszowiec\n\nKatowice keleti részében egy önálló kis városkát találunk: Nikiszowiecet 1908 és 1919 között a Georg von Giesches Erben bányászati és kohászati konszern építtette a munkások lakótelepeként. A lakbér a fizetésüknek csak mindössze tíz százalékát tette ki, és ezért az összegért a korban modernnek számító épületekben lakhattak: míg máshol kútból húzták a vizet, és az illemhely az udvaron kapott helyet, itt a folyosó végén folyóvíz és vécé is szolgálta a kényelmet.\n\nIskolák, kórház, rendőrség, fogadó, étterem, posta, üzletek, mosoda is épült, és 1927-re a Szent Anna-templom is elkészült. A bányabezárások után a lakónegyed hanyatlásnak indult, aki tehette, elköltözött, mára viszont ismét megtelt élettel. A művészek és a gyerekes családok, a csendre és nyugalomra vágyók szívesen laknak itt, bár mára Nikiszowiec népszerű turisztikai látványosság lett, a kíváncsiskodók néha zavaróak lehetnek.\n\nA háromszintes épületek között fákkal és bokrokkal teleültetett parkok törik meg a macskaköveket, de szinte minden ház elé, ablakba, erkélyre virágokat ültettek, a barna téglák uralmát piros ajtók és ablakkeretek színesítik, míg néhány helyen zöldeket is látunk: az előbbiek a szénbányászok, az utóbbiak az acélmunkások otthonait jelölik. A lakónegyed úgy néz ki, mint egy mézeskalács elemekből épült kisváros.\n\nCieszyn\n\nKatowicétől 90 kilométerre, kevesebb mint másfél órányira található Cieszyn. Keresztülfolyik rajta az Olza-folyó, ami államhatár Lengyelország és Csehország között: a bal parti városrész, Český Těšín ma Csehországhoz tartozik. A várhegyen található többek között Szent Miklós 9. századi, román rotundája, ami a 20 zlotys bankjegyet is díszíti, a Piast-torony, egy mai napig épen maradt, gótikus vártorony a 14. századból, valamint egy 1846 óta működő sörgyár is.\n\nCieszyn a németek által legtovább, 1945 májusáig megszállt lengyel város volt, ennek ellenére megúszta a II. világháború pusztításait. Az óvárosban számos régi épület között sétálhatunk, a színház előtti füvön épp fiatalok piknikeztek. A környező utcában érdekes helyeken szusszanhatunk: beülhetünk a Tramwaj caféba, ami belülről úgy néz ki, mint egy régi, fapados villamos, de bekukkanthatunk egy könyvesbolt-antikváriumba is, ami egyben kávézó is. Az utóbbitól nem messze található Cieszyn Velencéje: egy színes házsor, az ajtókhoz a kis csatornán átívelő hidakon lehet eljutni.\n\nKoniaków\n\nA Katowicétől kétórányira (112 km) található Koniaków a sziléziai vidék sajátosságainak gyűjtőhelye. Egy kisebb látványcentrum jó program a gyerekeknek és a felnőtteknek egyaránt: látni birkákat, az emeleten pedig a juhászok életével is megismerkedhetünk. Kipróbálhatjuk, hogyan lehet a gyapjúból fonalat, birkatejből friss sajtot készíteni, amiből kóstolót is kaptam. Az oscypek sajt helyi különlegesség, amit különböző formákban töltenek két-három napra, és van, amelyiket füstölik is.\n\nA látványcentrumtól 50 méterre egy csipkemúzeum áll. 2013-ban öt helyi asszony készítette el öt hónap alatt 50 kilométer cérnából a világ legnagyobb, öt méter átmérőjű, öt kilogrammos csipketerítőjét, ami bekerült a Guinness-rekordok Könyvébe. 2022 januárjában egy 5,3 átmérőjűt is vittek a dubaji világkiállításra, de azzal a szabályok megváltoztatása miatt nem írták felül a korábbi rekordot, így „csak” A legnagyobb csipke Lengyelországban cím lett az övék.\n\nKoniaków csipkéi az ötvenes években váltak nagyon népszerűvé, még II. Erzsébetnek is készítettek terítőt. A kilencvenes években egy hullámvölgy következett, de a kétezres évektől az újító ötleteknek köszönhetően ismét virágzik a helyi csipkekészítés. 2011-ben a Victoria's Secret Fashion Show-n szerepelt a csipkéjükből készült fehérnemű, 2005-ben Christian Dior alkotott csipkéjükből felsőt, 2018-ban a Paris Fashion Weeken is szerepelt kreáció Koniaków csipkével. Napjainkban birkagyapjúból is készítenek csipkét, ami kabátokat, lábbeliket díszít.\n\nHa túrázni is szeretnénk, a csipkemúzeumtól nem messze egy könnyen teljesíthető emelkedő visz Ochodzita kilátóponthoz, ahonnan 895 méter magasról csodás panoráma nyílik a környező városokra, völgyekre és hegyekre.\n\nTarnowskie Góry és Zabrze\n\nFelső-Sziléziában a kitermeléssel már leállt és még működő bányákban is alámerülhetünk. Tarnowskie Góry város ezüstbányáját jól védte Szent Barbara, mert a mélyben egyetlen bányász sem veszítette életét. Más helyekkel ellentétben itt sosem dolgoztak sem gyerekek, sem lovak. A százperces vezetett túra utolsó szakaszán egy mesterséges kis vízi csatornán csónakkal utazhattam, eveznem sem kellett. A bányában tíz fok az állandó hőmérséklet, az itt-ott csöpögő és csordogáló víz hatfokos. Nyáron is érdemes magunkkal zárt cipőt és meleg ruhát vinni, a bő másfél óra végére így is alig éreztem a lábujjaimat.\n\nGuido Henckel von Donnersmarck 1855-ben Zabrzéban megnyitott szénbányája, amely ma az ő nevét viseli, csak 20 perc autóút Tarnowskie Góryból. Ez Európa legmélyebben fekvő, látogatható bányája, a hőmérséklet itt 13 és 16 fok közötti. 320 méter mélyen beülhettem a kávézójába, de ebben a mélységben időnként koncerteket is lehet hallgatni, DJ-k adnak partikat, de akár esküvőre is kibérelhető egy jól felszerelt terem. A vezetőnk, Arleta régebben a bányában dolgozott, így első kézből tudott érdekességekkel szolgálni. Zabrzéban víz helyett a levegőben siklottam egy szakaszon egy mini függővasúttal.\n\nHa ebédelni vagy vacsorázni szeretnénk, a bányák látogatása után egyedi helyszín a Szyb Maciej étterem, ahol kipróbáltam a savanyú zablevest hátszalonna-ropogóssal és burgonyával, illetve a vadhúspörköltet gyökérzöldségekkel.\n\nA cikkben szereplő fotók szerzői jog védelme alatt állnak.\n\nA görbe erdő Lengyelországban\n\nLengyelország görbe erdeje, Krzywy Las az ország északnyugati részén, Gryfino városának közelében keletkezett. A különleges kinézetű fenyves kialakulásának okát a mai napig rejtély övezi, eredetéről az idők folyamán többfajta elmélet született.",
    "Lengyelország csillagászati összeget követel háborús jóvátételként": "Lengyelország a második világháborús károkért és veszteségekért mindeddig nem kapott Németországtól jóvátételt, pedig soha nem mondott le róla – áll a szejm által csaknem egyhangúlag megszavazott határozatban, amely politikai, történelmi, jogi és pénzügyi felelősségvállalásra szólítja fel Berlint. A határozat elfogadása azzal függ össze, hogy az illetékes lengyel parlamenti bizottság szeptember elején bemutatta a háború alatt elszenvedett, több mint 527,8 ezer milliárd forintnak megfelelő lengyel veszteségekről szóló jelentését.\n\nA lengyel kormánykoalíciót vezető Jog és Igazságosság (PiS) párt által beterjesztett dokumentumot a PiS összes jelen lévő képviselője mellett az ellenzék túlnyomó többsége is megszavazta. Négy ellenzéki képviselő adott le ellenszavazatot, 15-en tartózkodtak.\n\nA dokumentumban a szejm felszólítja a német kormányt, hogy vállaljon “egyértelmű politikai, történelmi, jogi és pénzügyi felelősséget” a Harmadik Birodalom által kirobbantott második világháború összes, a Második Lengyel Köztársaságot és annak állampolgárait érintő következményéért.\n\n“A német támadás és megszállás, a rendszerszintű népirtás rendkívüli sérelmeket és szenvedést, anyagi és nem anyagi károkat okozott” – írják.\n\nHangsúlyozzák, hogy Lengyelország “soha nem kapott kártérítést a német állam által okozott személyi és anyagi veszteségekért, miként jóvátételt sem a lengyel állampolgároknak okozott óriási mértékű sérelmekért“.\n\nA határozat leszögezi, hogy a törvényes lengyel állam soha nem mondott le jóvátételi követeléséről Németországgal szemben. A képviselők erkölcsileg és jogilag alaptalannak nevezik azt az állítást, miszerint a lengyel követeléseket törvényesen visszavonták, vagy hogy azok elévültek volna.\n\nA képviselők leszögezik továbbá: Lengyelország mindeddig nem kapott megfelelő jóvátételt a második világháború során a Szovjetunió agressziója nyomán elszenvedett anyagi és nem anyagi károkért sem.\n\nHozzáteszik: a szovjet támadás okozta károk mértékét még meg kell határozni, aminek alapján majd megteszik a megfelelő lépéseket az Oroszországi Föderációval szemben.\n\nA határozat elfogadása azzal függ össze, hogy az illetékes lengyel parlamenti bizottság szeptember elején bemutatta a háború alatt elszenvedett, több mint 527,8 ezer milliárd forintnak megfelelő lengyel veszteségekről szóló jelentését. Jaroslaw Kaczynski, a PiS elnöke ez alkalomból bejelentette: Lengyelország háborús jóvátételt fog követelni Németországtól.\n\nRadoslaw Fogiel, a PiS szóvivője a szerdai parlamenti vita során közölte: a szejm határozata támogatást jelent a lengyel követelések érvényesítéséhez. A varsói kormány több tagja az utóbbi napokban közölte, hogy a parlamenti jelentésen alapuló diplomáciai jegyzéket néhány héten belül elkészítik és továbbítják Berlinbe.\n\nA német kormány szeptember elején úgy reagált a lengyel jelentésre, hogy az ügyet lezártnak tekinti, mivel Lengyelország 1953-ban lemondott a háborús jóvátételről.\n\nAz egykori Német Demokratikus Köztársaság és a volt Szovjetunió közötti 1953-es megállapodás nyomán az akkori kommunista Lengyel Népköztársaság kormánya egy nyilatkozatban lemondott a szovjet blokknak járó német jóvátétel neki ítélt részéről. Varsó szerint a szovjet nyomásra tett nyilatkozat – amely a Trybuna Ludu kommunista napilapban 1953. augusztusában jelent meg egy jegyzék formájában – nem kötelező erejű nemzetközi jogforrás.",
    "Lengyelország Ukrajna támogatására szólítja \"az egész világot\"": "Ukrajna támogatására és az orosz \"imperializmus\" megállítására szólított fel Andrzej Duda lengyel elnök csütörtökön a Gdansk melletti Westerplatte félszigeten, a Lengyelország német megtámadása 83. évfordulója alkalmából mondott beszédében.\n\nAz akkor a részben autonóm, döntő többségében németek lakta Danzig Szabad Város mellett fekvő Westerplattén található lengyel katonai létesítménynél zajlott a második világháború első európai ütközete, miután a náci Németország megtámadta Lengyelországot. Duda a csütörtök hajnali megemlékezésen felidézte: Lengyelországot 1939 szeptemberében először a náci Németország, majd a kommunista Szovjetunió támadta meg.\n\n\"A más államok és nemzetek brutális leigázásra törő birodalmi ambíciók nem tűntek el a világból. Oroszország feléleszti nagyorosz imperialista vágyait\" - jelentette ki Duda, utalva a jelenlegi ukrajnai háborúra. \"Ezért ma felszólítjuk az összes szövetségesünket és az egész világot, (...) hogy támogassák Ukrajnát, és állítsák meg az orosz imperializmust\" - hangoztatta a lengyel elnök.\n\nA világ előtt álló legfontosabb feladatnak nevezte \"az új birodalmi lidércekkel szembeni határozott ellenállást\".\n\nUkrajna \"brutális megtámadását az egész világ megrendülten figyelte\", hiszen mindenki azt hitte, hogy soha meg nem ismétlődik az, \"ami már csak a második világháború történelmi emlékezetének számított\" - fogalmazott Duda.\n\nKözben \"a tűzérség és a bombázók brutálisan rombolják a civilek lakta épületeket (...), a szuverén állam polgárait a pincékben és a városok utcáin gyilkolják, tarkólövéssel is\" - utalt Duda az 1940-es katyni vérengzésre.\n\nA második világháborúról beszélve Duda leszögezte: a háború az egyik legszörnyűbb tragédiát okozta Lengyelország történetében, megfosztotta a lengyeleket a szabadságuktól, és \"a szovjet és a német katonák kézfogása nyomán\" az államiságtól is. A lengyel állampolgárok millióinak életét követelte, és helyrehozhatatlan anyagi károkat hagyott maga után - idézte fel az elnök.\n\nVarsóban csütörtök délután ismertetik a Lengyelországnak okozott második világháborús károkat összegző terjedelmes jelentést, amelyet egy parlamenti munkacsoport készített.\n\nNyitókép: MTI/PAP/Leszek Szymanski",
    "Giorgia Meloni határozottan kiállt Magyarország és Lengyelország mellett": "Giorgia Meloni a RAI1 rádiócsatorna reggeli politikai elemző műsorában kommentálta a strasbourgi plenáris ülést, melyen elfogadták a Magyarországról szóló jogállamisági jelentést. A dokumentumot nem szavazták meg a Giorgia Meloni elnökölte Európai Konzervatívok és Reformerek (ECR) frakciójához tartozó Olasz Testvérek, valamint a Liga európai képviselői sem, akik az Identitás és Demokrácia (ID) tagjai.\n\nAz Olasz Testvérek politikusa kifejtette, „talán nem vesszük észre, milyen helyzetben vagyunk: a konfliktus közepette sokkal bölcsebb lenne egymáshoz közelíteni az európai országokat, mint eltávolítani őket”.\n\nHozzátette, hogy az Európai Parlament (EP-) jelentését „erősen politikai” dokumentumnak tartja.\n\nLengyelországot is folyamatosan támadják, miközben arról az európai államról beszélünk, amely magára vállalja az ukrán menekülteket egyetlenegy eurót sem kérve az Európai Uniótól, valóban ezen az úton akarunk továbbhaladni? A NATO állítja, hogy Lengyelország a háborút kockáztatja Oroszországgal, és mit teszünk erre mi az unióban? Lengyelországot támadjuk, ahogyan Magyarországgal is tesszük. Konfliktushelyzetben fel kell mérni, mi számít elsődlegesnek\n\n– mondta Giorgia Meloni.\n\nEmlékeztetett, hogy a kelet-európai államokat a Nyugat a kilencvenes évekig a „szovjet iga alatt magukra hagyta, ezért talán kezet kellene feléjük nyújtani, nem pedig orosz hatáskörbe tolni őket”.\n\nAz Európai Néppárthoz (PPE) tartozó, jobbközép Hajrá, Olaszország (FI) alelnöke, Antonio Tajani, az EP volt elnöke újságíróknak nyilatkozva kijelentette, hogy a jogállamiság kérdése a szocialista kormány vezette Szlovéniát és Máltát sem kerülte el, ahol – tette hozzá – a baloldali kormányokkal szemben az újságíró-gyilkosság vádja is felmerült.\n\nA jogállamiságot mindig védeni kell, nem csak választási kampányban, ahogyan a baloldal teszi, vannak olyan szocialista kormányok, melyeket súlyos bűncselekmények terhelnek\n\n– jelentette ki Antonio Tajani.\n\nRendkívül súlyosnak nevezte, hogy az Olasz Testvérekkel és a Ligával ellentétben támogatta a Magyarországról szóló európai jelentést a baloldali Demokrata Párt (PD) főtitkára, Enrico Letta, aki kijelentette, hogy Giorgia Meloni és Matteo Salvini pártja bizonyította, hogy a mostani választási kampányban álarcot öltöttek, valójában a szélsőjobbot képviselik.",
    "Robbanás történt Lengyelországban, többen életveszélyben vannak": "Robbanás történt csütörtökön a dél-lengyelországi Dabrowa Górniczában működő Przyjazn kokszolóüzemben. Hatan megsérültek, közülük hárman életveszélyesen – közölte a lengyel média.\n\nA Polsat News lengyel kereskedelmi hírtelevízió hivatalosan meg nem erősített értesülései szerint a robbanást a szénpor begyulladása okozta az egyik kemenceblokk szénkamrájában.\n\nA lengyel közszolgálati hírtelevízió (TVP Info) úgy tudja: az üzem két épülete súlyosan megrongálódott.\n\nKlaudiusz Nadolny, a regionális mentőközpont igazgatója a PAP hírügynökséggel közölte: hat alkalmazottat égési sérülésekkel és csonttöréssel kórházakba szállítottak, közülük háromnak az állapotát az orvosok életveszélyesnek minősítették.\n\nA helyszínre 60 tűzoltót, valamint két mentőhelikoptert irányítottak. A Jastrzebiei Széntársaság (JSW) tulajdonában lévő Przyjazn üzem Lengyelország második legnagyobb kokszológyára – írja az MTI.",
    "Kisvállalkozásokat tehet tönkre a gázhiány Lengyelországban": "Amikor a varsói kormány márciusban kinyilvánította, hogy a lehető leghamarabb el akar szakadni az orosz nyersanyagoktól, és kapkodva különembargót vezetett be az orosz szénimportra (ismeretes, hogy ennek mi lett a következménye), általános volt a vélemény, hogy az orosz gáz hiányát megsínyli ugyan az ország, de a norvég földgázt szállító Baltic Pipe majd pótolja a kiesést. A földgázvezetéket a tervek szerint szeptember végén helyezik üzembe.\n\nTeltek a hónapok, és a gázárak Európában az egekbe emelkedtek. Riadalmat keltett Piotr Wozniak, a Lengyel Olajbányászati és Gázipari Vállalat (PGNiG) volt vezetője, korábbi gazdasági miniszter előrejelzése, mely szerint Lengyelországban hiány lesz gázból, mert a Baltic Pipe-on nem fog annyi érkezni, amennyi kielégítené a szükségletet.\n\nLengyelország tavaly rekordmennyiségű, 20 milliárd köbméter földgázt használt fel. A háború előtt még úgy kalkulált, hogy a felhasználás idén tovább nő, de a jelenlegi előrejelzések 2 milliárd köbméteres csökkenéssel számolnak. Ezt hivatalosan a gáz árával magyarázzák, de a visszaesés egy része valószínűleg az energiaigényes vállalatok tevékenységének korlátozásából vagy felfüggesztéséből ered, ami nagyon veszélyes jelzés az ország számára.\n\nA legismertebb ilyen intézkedés, amely több ágazatra, főleg a mezőgazdaságra kihatással van, két műtrágyagyártó vállalat, a PKN Orlen olajcéghez tartozó Azoty és Anwil tevékenységének felfüggesztése volt (utóbbi ugyan – bizonyára politikai utasításra – később felújította a termelését). De más ágazatok is szenvednek a gázhiánytól: a Cerrad kerámiagyár két üzemének bezárására és 350 dolgozójának elbocsátására kényszerült, ráadásul fel kellett adnia egy tervezett beruházását, amelyre uniós támogatást kaphatott volna. Ez a pénz sajnos elveszett.\n\nDe ez csak a jéghegy csúcsa. Egy egész sor kisvállalkozás – köztük üveghuták, pékségek – sorsa az energia árától függ. A kormányzó párt képviselői eközben, ha az energiaárakról beszélnek, általában az egyéni fogyasztóknak címezik mondanivalójukat, teljesen megfeledkezve a védtelen, kiszolgáltatott kisvállalkozásokról.\n\nAz Európai Uniónak a gázfogyasztás csökkentésére kiadott, augusztus 5-én életbe lépett rendelete értelmében a tagországoknak össze kellene állítaniuk azoknak a cégeknek a listáját, amelyek számára prioritás a gázellátás biztosítása, illetve azokét, amelyeket ettől megfosztani kényszerülnének. Varsó még elfogadása előtt bírálta a tervezetet, az illetékes lengyel miniszter, Anna Moskwa azt mondta, hogy Lengyelország ellenzi a fogyasztáscsökkentést, de egy ideje hallgatás van az ügyben. Tekintettel arra, hogy néhány hét múlva megkezdődik a fűtési szezon, már ki kellene dolgozni a megfelelő mechanizmusokat, de egyelőre semmi se történik az ügyben. Feltehetőleg nem akarják nyugtalanítani a választókat.\n\nA lengyel energiapolitika kétarcú. Varsó dacosan elutasította Moszkva követelését, hogy rubelben fizessen az orosz gázért (bár tény, hogy a szerződésben ilyen kitétel nem szerepelt), de most ugyanazt az orosz gázt Németországtól kapja a Jamal-gázvezetéken keresztül. Igaz, magasabb áron, mintha közvetlenül Oroszországtól venné meg.\n\nAugusztus 26-án átadták a Lengyelországot és Szlovákiát összekötő gázvezetéket, amelyen átalakított amerikai cseppfolyós gáz (LNG) és norvég földgáz érkezhet a régióba. Mateusz Morawiecki miniszterelnök az utóbbi időben olyan nyilatkozatokat tesz, hogy Magyarországgal helyre kell állítani a korábbi jó kapcsolatokat. Nem zárható ki, hogy emögött az a megfontolás húzódik meg, hogy Lengyelországot a szlovák interkonnektoron keresztül látnák el orosz földgázzal – ezúttal nem Németország, hanem Magyarország felől, amelynek elegendő tartaléka van. Nem tudható, hogy ez reális lehetőség-e, illetve hogy a Gazprom hozzájárulna-e a „kék fűtőanyag” átadásához.\n\nA Baltic Pipe, amely varsói remények szerint megmentené Lengyelországot, csak jövőre éri el teljes kapacitását, évi 10 milliárd köbmétert. Varsó a már aláírt szerződésben ennek kevesebb mint felét kötötte le. A dán Oersted vállalat, amellyel a PGNiG szintén szerződést kötött az Északi-tenger Dániához tartozó részén kitermelt földgáz vásárlásáról, egyéves késést jelzett előre.\n\nAz elmúlt napokban jelent meg az az értesülés, hogy a PGNiG három új szerződést írt alá földgáz szállításáról az új vezetéken, köztük egyet a francia Total olaj- és gázipari társasággal. Nem ismeretes azonban, hogy mekkora mennyiségről szól a szerződés, és főleg hogy milyen áron. Úgy tűnik, hogy ezek „mentőszerződések”, amelyek legalább átmenetileg megóvnák az országot a gázhiánytól – írja a lap. Kiderülhet azonban, hogy bár földgáz lesz, az ára „agyonüti” azokat a cégeket, amelyeket nem véd az egyéni fogyasztókra és a stratégiai közhasznú intézményekre (például iskolák, kórházak, óvodák) vonatkozó tarifarendelet, melynek értelmében az állami költségvetés fedezi az áremelkedést.\n\nA katasztrófa elkerülhetetlennek tűnik, látványos cégfelszámolások sora várható legkésőbb a jövő év első három hónapjában. Az energiaigényes vállalatoknak semmi esélyük, hacsak a kormány nem nyújt mentőövet számukra. Adam Abramowicz, a kis- és közepes vállalkozók szóvivője a miniszterelnökhöz fordult, kérve, hogy terjesszék ki az ágazatra a tarifavédelmet. Ezeknek a kis cégeknek ugyanis nincsenek tartalékaik, mint a nagyvállalatoknak. Az ügyben egyelőre hallgatás van.\n\nAz orosz gáztól történt meggondolatlan elszakadásnak súlyos következményei lesznek Lengyelország számára – állapítja meg a lengyel hetilap cikkének szerzője, Lukasz Warzecha. Ezt tükrözi Lengyelország legutóbbi besorolása a Beszerzési Menedzser Index (BMI) szerint, amelyet általánosan jó mutatónak tekintenek egy ország gazdaságának várható állapota szempontjából. Az augusztusi mutató szerint a lengyel BMI mindössze 40,9 százalékpontot tett ki, ráadásul negatív tendenciával, ami az ország történetének egyik eddigi legrosszabb eredménye. Júliusban ez a mutató még 42,1 százalékpont volt. Világviszonylatban a három legjobban teljesítő ország India (56,2), Svájc (56,4) és az első helyen álló Magyarország (57,8) volt, amely továbbra is orosz földgázt használ.\n\nBorítókép: Rengeteg kisvállalkozás sorsa függ az energia árától (Fotó: AFP)",
    "Economist: Az ukrán menekültek miatt Lengyelország ismét multikulturális lesz": "A modern Lengyelország etnikailag homogén, és nem szokott hozzá a nagy kisebbségekhez, most ez kezd megváltozni – írja a lap.\n\nA lengyel iskolák, kórházak és a lakáspiac nehezen tudja befogadni a menekülteket. Más problémák azonban még mélyebbre hatolnak. Bár a lengyelek és az ukránok ma már barátok, évszázadokon át riválisok voltak. 1943-ban ukrán nacionalisták 100 000 lengyelt mészároltak le. A háború után mind Lengyelország, mind a Szovjetunió (amelyhez Ukrajna is tartozott) kiutasította egymás állampolgárait. A mai menekültek eltökélten ukránok akarnak maradni, de a modern Lengyelország etnikailag homogén, és nem szokott hozzá a nagy kisebbségekhez. Most ez kezd megváltozni – írja a The Economist.\n\nLeterhelt oktatási rendszer\n\nLengyelország oktatási rendszere viseli a terhet. Június végén mintegy 180 000 ukrán gyermek járt lengyel iskolákba. (A többiek távoktatásban tanulnak ukrajnai iskolákban.) Ahogy a szülők hozzászoknak a hosszabb tartózkodás gondolatához, szeptemberben várhatóan sokkal többen fognak lengyel iskolákba beiratkozni. Mivel az ukrán menekültek több mint 40%-át a gyermekek teszik ki, a számok óriásiak lehetnek.\n\nSúlyos problémák a munkaerőpiacon\n\nA munkaerőhiány is egyre súlyosabbá vált Lengyelországban, mivel sok ukrán férfi, aki a háború előtt Lengyelországban dolgozott, hazament harcolni. Júniusig azonban mindössze 185 000 ukrán vállalt hivatalos munkát az új, egyszerűsített engedélyezési rendszer segítségével. A menekültek több mint 90%-a nő és gyermek, és a dolgozó anyák számára kevés a gyermekgondozási lehetőség.\n\nA lengyel központi bank jelentése szerint mindössze öt százalékuk beszél jól lengyelül, ami sokakat olyan munkára kényszerít, amelyre túlképzettek. Az ukrán anyák gyermektámogatást vehetnek igénybe, de ez gyermekenként csak havi 500 zloty (106 dollár) juttatást jelent. Júliusban Lengyelország csökkentette a menekülteket befogadóknak járó ösztöndíjakat. Agnieszka Kosowicz, a Forum Migracyjne lengyel civil szervezet munkatársa szerint a befogadók egyre fáradtabbak.\n\nNyitókép: Alik KEPLICZ / AFP",
    "Magyarország és Lengyelország erős katonai szövetségesek": "Magyarország és Lengyelország erős katonai szövetségesek, ez nem változott és a jövőben is így marad - mondta a honvédelmi miniszter, miután tárgyalt Mariusz Blaszczak lengyel nemzetvédelmi miniszterrel a lengyelországi Kielcében.\n\nSzalay-Bobrovniczky Kristóf - mint azt a Honvédelmi Minisztérium az MTI-vel kedden közölte - kijelentette: a két ország közötti történelmi szövetségre alapozva, a közös érdekek és értékek mentén Magyarország és Lengyelország kapcsolata a jövőben is képes szoros, erős és hatékony maradni.\n\nA miniszter kiemelte, a magyar-lengyel katonai együttműködés kiváló az EU és a NATO és a V4 keretében is, a két országban egyaránt jelentős mértékű haderőfejlesztési program pedig további kooperációra ad lehetőséget. Emlékeztetett arra is, hogy a NATO keleti szárnyának megerősítéséről a szövetséges államok a madridi NATO-csúcstalálkozón döntöttek, ebben pedig Magyarország jelentős szerepet vállal.\n\nA HM közleménye szerint Szalay-Bobrovniczky Kristóf szólt arról is, hogy továbbra sem szabad figyelmen kívül hagyni az ukrajnai háború hatását az illegális migrációra, amelyet mind az EU, mind a NATO szintjén napirenden kell tartani a regionális és globális biztonság fenntartása érdekében.\n\nA honvédelmi miniszter Kielcében a lengyel-magyar katonai kapcsolatok erősítése érdekében végzett tevékenységéért \"Szövetségért érdemjelet\" adományozott Rajmund Andrejczak vezérezredesnek, a lengyel hadsereg vezérkari főnökének, valamint részt vett a Nemzetközi Védelmiipari Kiállítás megnyitóján is - közölte a HM.\n\n",
    "Gazdaság: Lengyelország ellenzi az energetikai cégek extraprofitjának uniós megadóztatását": "Varsó szerint egy ilyen rendelkezésnek tagállami szinten volna csak értelme.\n\nEllenzi Lengyelország, hogy uniós szinten szülessen döntés az energetikai cégek extraprofitjának megadóztatásáról – közölte a Reuters szerint Anna Moskwa klímaügyi miniszter.\n\nAz Európai Bizottság szerdán nyújtott be egy tervezetet, amelynek keretében 56 ezer milliárd forint adót szednének be az energetikai cégektől, mely összeget az unió a háztartások és kisvállalkozások megóvására fordítaná.\n\nTöbb mint 56 ezer milliárd forintnyi különadót szedne be az EU az energiacégektől, a Mol is érintett lehet Egy újabb javaslattervezet már konkrét irányszámokat is tartalmaz, magyar szemmel a legnagyobb kérdés, hogy mi lesz a Mollal.\n\n„Tagállami szinten mi is fontolgatjuk egy ehhez hasonló lépés bevezetését, ám ennek európai szintű bevezetését ellenezzük” – mondta Moskwa egy rádióinterjúban. A miniszter szerint egy ilyen döntést egyhangúlag kellene meghozni, hiszen adókról van szó benne. Hozzátette még azt is, hogy szerinte a tagállamok energetikai rendszerei között tapasztalható különbségek kivitelezhetetlenné tesznek egy központi rendezést.\n\n„Mi ezt ellenezzük. Indítványoztuk, hogy csak egyhangú szavazással születhessen döntés ebben a kérdésben, mivel az eltérő országok, eltérő módon is gondolkodnak erről. Sokan nem értenek egyet ezzel a megoldással” – nyilatkozta a lengyel miniszter.",
    "Ha ló nincs, jó a szamár is? – Rosonczy-Kovács Mihály Lengyelország visszatéréséről a visegrádi együttműködéshez": "Ha ló nincs, jó a szamár is? – Rosonczy-Kovács Mihály Lengyelország visszatéréséről a visegrádi együttműködéshez\n\nNem a „ha ló nincs, jó a szamár is” megfontolás vezette vissza Lengyelországot a visegrádi együttműködéshez – kommentálta portálunk megkeresésére Mateusz Morawiecki lengyel miniszterelnök korábbi kijelentését Rosonczy-Kovács Mihály. A Lengyelország- és Olaszország-szakértő ugyanakkor hozzátette: a lengyel kormánypárt „mozgása” a helyreállítási alappal kapcsolatban az elmúlt időszakban taktikai jellegűnek tűnt, arról pedig előbb-utóbb kiderül, hogy kevésbé kifizetődő, mint kitartani a stratégiai irányok és partnerek mellett, mint amilyen Magyarország. A szakértő arról is beszélt: véleménye szerint a magyar–lengyel kapcsolatokban olyan új időszak veheti kezdetét, amely bizonyos szempontból veszít abból a romantikájából, hogy ez a két ország magára van hagyva és csak egymásra számíthat. Ugyanakkor hangsúlyozta: az elmúlt időszak világossá tette a lengyelek számára, hogy nagyon meg kell becsülniük a stratégiai partnereket, mert az összefogás már eddig is olyan komoly politikai eredményeket könyvelhetett el, mint például Frans Timmermans EB-elnökké választásának megakadályozása, de ilyen a bevándorlás kérdése is.\n\nRosonczy-Kovács Mihály Lengyelország- és Olaszország-szakértőt, a Nézőpont Intézet külügyi igazgatóját a lengyelországi Karpaczban rendezett 31. Nemzetközi Gazdasági Fórumot követően kérdeztük, elsősorban arról: megfigyelhető-e bármilyen változás Mateusz Morawiecki lengyel miniszterelnök azon kijelentését követően, hogy a lengyelek kvázi visszatérnek a visegrádi együttműködéshez; készül-e mesterterv a Brüsszellel szembeni közös fellépéshez; illetve, hogy mennyire igazak azok a vádak, hogy a lengyeleket a gazdasági érdekeik vezették vissza a Visegrádi Négyekhez.\n\nElsőként is próbáljuk Morawiecki szempontjából értelmezni a kijelentést, hogy Lengyelország visszatér a Visegrádi Együttműködés kebelére. Ezzel kvázi elismerte, hogy Lengyelország eltávolodott Magyarországtól?\n\n\n\nA lengyel miniszterelnök kijelentése mögött valóban van egy olyan jelentéshorizont, hogy azt az érzékelhető távolságtartást, amely február 24-e, az orosz–ukrán háború megindulása után fellépett, revideálta a lengyel kormány. Fontos hangsúlyozni, hogy egy másik interjúban Morawiecki kiemelte: közel sem gyengült annyira a magyar–lengyel együttműködés, mint azt sokan érzékelték, vagy ahogyan azt a média egy jelentős része sugallta. Az a negatív benyomás, amely akár a lengyel, akár a magyar közvéleményben, közéleti szereplőkben kialakult, csak részben köszönhető az orosz-ukrán háború kapcsán elérendő békére vonatkozó nézetkülönbségnek, sokkal inkább egy nagyon tudatos dezinformációs kampánynak a globalista média részéről.\n\nEzt a kijelentést sokan visszatáncolásnak nevezték, mivel Lengyelország sikertelenül lobbizott az Európai Bizottságnál a helyreállítási alappal kapcsolatban…\n\n\n\nElőször is óvatosan fogalmaznék: pálfordulásnak semmiképp sem nevezném, hiszen mára a közvélemény számára is egyre világosabb, hogy nem volt akkora eltávolodás, amekkorának azt a sajtó egy része láttatni igyekezte. Morawiecki most nyitottabbnak mutatkozik arra az együttműködési felfogásra, amely egyébként mindig is a visegrádi együttműködés erejét adta, miszerint keressük azokat a pontokat, ahol egyetértünk, és azokban lépjünk fel közösen. Ahol a két ország nem ért egyet, ott el kell fogadni a nézetkülönbséget. Ez azért komoly változás a lengyel politikában, hiszen tavasszal azt lehetett érzékelni, Magyarország megértést tanúsított, amikor Lengyelország belevetette magát Ukrajna minden formában történő támogatásába, a lengyelek ellenben értetlenül fogadták, hogy Magyarország számára a béke előmozdítása áll a középpontban. Morawiecki nyilatkozata azt jelenti, hogy Lengyelország megértette és talán elfogadja ezt a felfogásbeli különbséget, így most következhet az egyetértés az egyet nem értésben időszaka.\n\nTehát a kijelentést nem befolyásolta a lengyel kormány brüsszeli Canossa-járása?\n\n\n\nMorawiecki is megkapta egyébként ezt a kérdést egy interjúban, és határozottan cáfolta. Úgy vélem, nem arról van szó, hogy a „ló nincs, jó a szamár” effektus érvényesülne a lengyel külpolitikában. Azt mindenesetre a számukra is világossá tehették az elmúlt hónapok, hogy nagyon meg kell becsülniük azokat partnereket, akikkel a stratégiai jelentőségű kérdésekben együtt tudnak működni. Lengyelország számára ilyen fontos politikai témák a nemzeti szuverenitás, a jogállamiság, az identitás, az illegális bevándorlás elutasítása, amelyekben erős a közép-európai összetartás. A lengyelekben is megerősödhetett, hogy a stratégiai együttműködések kincset érnek, különösen akkor, hogyha a nemzetekre felépülő Európai Uniót vizionáló országok kormányairól beszélünk, amelyek jelenleg kevesebben vannak Európában, mint a globalizáló felfogást képviselők. Az ugyanakkor megjegyezhető, hogy a lengyel kormánypárt mozgása a helyreállítási alappal kapcsolatban egy kicsit taktikai jellegűnek tűnt. A taktikázásról pedig előbb-utóbb legtöbbször kiderül, hogy sokkal kevésbé kifizetődő, mint kitartani a stratégiai irányok mellett.\n\nVoltak olyan hangok a helyreállítási alappal kapcsolatban, hogy Brüsszel hozzáállásából egyetlen fontos megállapítás vonható le: legyen bármilyen jobboldali kormánya Lengyelországnak, az a brüsszeli bürokratáknak, vezetőknek sosem lesz szimpatikus, tegyenek is bármilyen engedményt a lengyelek.\n\n\n\nEzt a megállapítást két hiteles forrás, Andrzej Duda államfő és Jarosław Kaczyński, a legnagyobb kormányzó párt, a Jog és Igazságosság párt elnöke is alátámasztotta a brüsszeli tárgyalásokkal összefüggésben. Andrzej Duda a nyár közepén még csak utalt arra, hogy ha nem fognak megérkezni a források, akkor a Bizottság nem tartotta magát a megállapodáshoz. Augusztusban már ezt nyíltan ki is fejezte egy rádióinterjúban. Kaczyński, a legnagyobb kormánypárt elnöke pedig arról beszélt: olyan szintű kompromisszumkészségről tett tanúbizonyságot Lengyelország, amelynél tovább lehetetlen hátrálni, mert az már Lengyelország szuverenitását is veszélyeztetné. Az, hogy mennyire nem egyforma mércével mérik Brüsszelben a globalista pártok képviselőit a szuverenistákkal szemben, kitűnő példa, ahogy Ursula von der Leyen a rotterdami EPP-kongresszuson azzal zárta beszédét, hogy Donald Tuskkal, a lengyel kormánypártot éjt nappallá téve támadó Polgári Platform vezetőjével jövőre már, mint miniszterelnökkel találkoznak. Hogyha egy ilyen kijelentést tesz ország-világ előtt a Bizottság elnöke, akkor legalábbis kérdések merülnek fel azzal kapcsolatban, az Európai Bizottság egyenlő mércével tekint-e minden kormányra, legyen az bármilyen színű is.\n\nA konferencia nyomán készül-e valami mesterterv a közös fellépésre Brüsszellel szemben?\n\n\n\nBrüsszelel kapcsolatban mind a két ország továbbra is a megegyezést keresi. A karpaczi konferencián érzékelhető volt, hogy van súlya Morawiecki szavainak. Mindezzel együtt azért meg kell várni, hogy pontosan mire utalt a lengyel kormányfő, amikor egy újfajta platform létrehozásáról beszélt. A visegrádi együttműködés mesterterve az, hogy nincs szükség mestertervre, közös pontokat kell meghatározni, és azokat közösen képviselni, hiszen, láthatóan hatalmas erők mozdulnak meg azért, hogy egymás ellen kijátsszák a visegrádi országokat. Nem szabad elfelejteni, hogy ez az összefogás olyan komoly politikai eredményeket is elkönyvelhet, mint Frans Timmermans EB-elnökké választásának megakadályozása, de ilyen a bevándorlás kérdése is. Ha közösen lépnek föl, hallatszik a szava a közép-európai országoknak. Az ugyanakkor már kérdés, hogy a helyreállítási alappal összefüggésben milyen együttműködést alakíthat ki Lengyelország és Magyarország, mivel eltérő fázisokban vannak a tárgyalások.\n\nHol történhet akkor előrelépés az együttműködésben?\n\n\n\nÁltalánosságban vélem úgy, hogy elkövetkezhet egy olyan kiegyensúlyozottság a magas szintű magyar–lengyel kapcsolatokban, azaz egy olyan új időszak veheti kezdetét, amely bizonyos szempontból veszít abból a romantikájából, hogy ez a két ország magára van hagyva, és csak egymásra számíthat. Egy ilyen helyzetben ugyanis, amikor ennyire ezt érezhette ez a két ország az elmúlt években, a bizalmatlansági faktor is sokkal nagyobb, hiszen amikor csak egyvalakire számíthatok, akkor automatikusan azt várom, hogy mindenben értsünk egyet. Ezért is fontos egyébként, hogy Svédország után mi fog történni Olaszországban a választásokon, és lesz-e komoly súlyú szuverenista összefogás európai szinten. Ne felejtsük azonban, hogy a magyar–lengyel barátság egy ezeréves, a társadalmaink minden rétegét összekötő barátságra épül. Ez a különleges adottság pedig mindig helyzetben erősíteni fogja a viszonyt.\n\nVezetőkép: MTI/EPA/Jacek Turczyk (a kép illusztráció)",
    "A balti államok mellett Lengyelország is bevezeti az orosz vízumtilalmat": "Észtország, Lettország, Litvánia, illetve Lengyelország is megtiltja szeptember 19-től a turistavízumok kiadását az orosz állampolgároknak.\n\nA négy ország által kiadott közös közleményben az oroszok „jelentős és erősödő” beáramlása jelentette fokozott biztonsági és egyéb aggályokra hivatkoznak.\n\n„Észtország, Lettország, Litvánia és Lengyelország közös regionális megközelítésről állapodott meg, és kifejezi politikai szándékát és szilárd eltökéltségét az EU-s vízummal rendelkező orosz állampolgárokra vonatkozó átmeneti nemzeti intézkedések bevezetését illetően. Erre az azonnali közrendi és biztonsági fenyegetések miatt, a turisztikai, kulturális, sport- és üzleti céllal érkező orosz állampolgárok schengeni belépésének korlátozása érdekében van szükség” – olvasható a kommünikében.\n\nRámutattak azonban, hogy nem teljes körű tilalomról van szó, lesznek kivételek például a disszidensek, a humanitárius segítségre szorulók, ahogy a diplomaták és a családegyesítési szándékkal érkezők számára is.\n\nA korlátozások szeptember 19-én lépnek életbe.\n\nAz európai uniós tagállamok nemrég vitát folytattak a csaknem általános vízumtilalom bevezetéséről, de többek között Franciaország és Németország is azon az állásponton volt, hogy ez kontraproduktív lenne, így nem született ilyen döntés.\n\nA balti–lengyel nyilatkozatban üdvözölték és fontos első lépésnek nevezték, hogy az EU felfüggesztette a vízumkönnyítési megállapodást Oroszországgal. „Ugyanakkor további intézkedésekre van szükség a kiadott vízumok számának drasztikus korlátozása, valamint az orosz állampolgárok Európai Unióba áramlásának mérséklése érdekében” – szögezték le.\n\nAz egyik legfőbb érv az általános vízumtilalom ellen, hogy azzal kollektíven minden orosz állampolgárt büntetnének egy olyan tekintélyelvű kormány cselekedeteiért, amelyre szinte semmi ráhatása nincs a társadalomnak.\n\nEzzel kapcsolatban a közös közleményben elfogadhatatlannak minősítették, hogy „az agresszor állam polgárai szabadon utazgathatnak az EU-ban, miközben Ukrajnában embereket kínoznak és gyilkolnak”, továbbá arra is kitértek, hogy felmérések szerint Oroszországban a társadalom nagyjából háromnegyede támogatja a háborút.\n\nEmellett rámutattak, hogy a schengeni övezetbe belépő orosz állampolgárok között vannak olyanok, akik kifejezetten azzal a céllal érkeznek, hogy aláássák a közösség országainak biztonságát.\n\n„Továbbra is teljes mértékben támogatjuk a Putyin-rezsim ellenzőit, és lehetőséget biztosítunk számukra Oroszország elhagyásához” – hangsúlyozta mindazonáltal Riga, Tallinn, Varsó és Vilnius.\n\nAz ukrajnai invázió február 24-i megindítása óta emberek tízezrei költöztek el Oroszországból.",
    "Ukrajna megkezdi Lengyelország áramellátását decemberben": "„Ezt a rekonstrukciót december nyolcadikáig be kell fejeznünk, hogy biztosítani tudjuk Lengyelország számára a szükséges energiamennyiséget”\n\n– tette hozzá az ukrán elnök.\n\nZelenszkij szerint a lengyelországi szállításnak semmi akadálya, ha Kijev továbbra is a „szokott módon” ellenőrizheti a zaporizzsjai atomerőművet.\n\n„Az ehhez szükséges nemzetközi döntések megszületésén dolgozunk” – idézte az ukrán vezetőt a hírügynökség.\n\nAz eredeti cikk ITT olvasható.\n\nBorítókép: Illusztráció (Fotó: Pexels)",
    "Atomhajnal Lengyelországban: erőművet mindenáron!": "A szénhiányban szenvedő ország az egyetlen a régióban, amelynek nincs atomerőműve, érthető, hogy most nagyon sürgős lett számára a nukleáris energia előállításának képessége. A lengyel függőség egyben jól mutatja, miért van óriási szükség a paksi bővítésre.\n\nJó az atom a háznál\n\nA nukleáris energia a háború és az energiaválság kezdete óta az egész világon felértékelődött. Az eddig ezerszer átkozott létesítmények most a túlélés részét jelenthetik, nem véletlen, hogy a klímacélokat bőszen hangoztató országok is óvatosabban fogalmaznak. A tragikus energiahiánnyal küszködő Németország politikusai, akik pár hónapja minden erőművet le akartak állítani, most három üzemi idejének a meghosszabbításáról vitatkoznak. Nagy-Britannia a nukleáris bővítésekben látja a kiutat a válságból, ha távolabbra tekintünk, akkor pedig Japánt lehet példaként említeni: a távol-keleti ország a fukusimai katasztrófa után egy évtizeddel új erőművek építését tervezi. A feltételek adottak: az Európai Parlament júliusban fogadta el azt a javaslatot, amely a gáz- és atomenergiát biztonságos és környezeti szempontból fenntarthatóként jelölte meg – elismerve ezzel, hogy a túlélés szabályai felülírják a klímacélokat.\n\nRészecskegyorsítás\n\nMagyarországon a háború kitörése után tömeghisztériába hajlott az ellenzéki pártok követelése a paksi bővítés leállításával kapcsolatban. Boldog-boldogtalan atomszakértőnek kiáltotta ki magát, Márky-Zay a kampánylázban egyenesen felszólította a kormányt, hogy hátráljon ki az oroszokkal kötött szerződésből. A folytatás ismert: a kormánypárt a fölényesen megnyert választás után figyelemre sem méltatta a hőbörgést (amelyből a tomboló energiaválság fülsiketítő zajában már egyébként sem hallani sokat), helyette begyújtotta a rakétákat. Első körben Süli János, a paksi beruházásért felelős tárca nélküli miniszter hivatalát szüntették meg, helyette a projekt Szijjártó Péter minisztériumához került. Volt alapja a sietségnek. Lázár János építési és beruházási miniszter ősbűnnek, a legsúlyosabb kormányzati hibák egyikének nevezte, hogy az eredetileg tervezett 2023-as üzembe helyezés helyett a Paks 2 még idén is engedélyekre várt, Szijjártó pedig osztotta véleményét,\n\nerős kritikát fogalmazva meg, amiért ennyi év alatt mindössze idáig sikerült eljutni.\n\nA folyamat valóban felgyorsult a cserékkel, a külgazdasági és külügyminiszter a napokban jelentette be, hogy az Országos Atomenergia Hivatal megadta a paksi atomerőmű bővítésére vonatkozó létesítési engedélyt, így megkezdődhet a valós építkezési fázis, és 2030-ra működésbe léphetnek az új blokkok. Ezzel majdnem egy időben távozott posztjáról Süli János, aki előző hivatala megszűnése óta államtitkárként kísérte figyelemmel a projekt alakulását a KKM-ben, de vele együtt gyakorlatilag az új blokkok építését menedzselő igazgatóságot is lecserélték, jelezve ezzel, hogy a projektcég működését enyhén szólva sem tekintették hatékonynak.\n\nLengyel villanás\n\nAz Oroszország elleni gazdasági szankciók bevezetése sok európai államot ébresztett rá önnön kiszolgáltatottságára és gyengeségére. A legmarkánsabb példa Németország, ahol a politikai megfelelési kényszer Olaf Scholz kormányával abszurd módon íratta felül az ország biztonságos energiaellátását. Hasonló cipőben jár Lengyelország is, barátainknál azonban nem a földgáz, hanem alapvetően az orosz szén hiánya okoz megoldhatatlannak tűnő problémákat, nem csoda hát, hogy\n\naz ország minden energiáját az idei tél átvészelésére, egyben a jövő lehetőségeinek kiaknázására fordítja.\n\nA lengyel kormány jelenleg három országgal – az USA-val, Dél-Koreával és Franciaországgal – is tárgyalásokat folytat az ország első atomerőművének építéséről, az ugyanis – egyedüliként a régióban – nincs neki.\n\nLengyelország 2033-ra tervezi a nukleáris energiatermelés beindítását, az energiaválság azonban igencsak sürgetővé tette a beruházások azonnali megkezdését. A helyzet annyira súlyos a hagyományosan szénerőművekre építő országban, hogy a kormány hosszú távon az atom- és a szélenergiában látja a megoldás kulcsát. Csak így látja biztosítottnak, hogy – az eredeti célnak megfelelően – 2050-re teljesen leállíthassa a szénfelhasználását. Elképzelhető, hogy a mostani válság lendíteni tud az iramon, erre enged legalábbis következtetni az, hogy (személyi következmények nem csak nálunk vannak atomenergia-ügyben) Mateusz Morawiecki miniszterelnök júliusban gyakorlatilag\n\nazonnali hatállyal tette lapátra Piotr Naimskit, a stratégiai energiabiztonság felelősét,\n\naki bár az atomerőművek elkötelezett híve volt, de végig azért lobbizott, hogy mindenképpen az Egyesült Államok legyen a 30 milliárdos beruházás kivitelezője. Naimski távoztával a lengyel kormány ajtót nyitott mindenkinek, aki ajánlattal fordulna hozzá, így most egyszerre tárgyal dél-koreai, amerikai és francia lehetőségekről.\n\nMorawiecki úgy fogalmazott: bár jelen pillanatban valóban az USA-projekt megvalósulása a legvalószínűbb, mivel Lengyelország nukleáris kapacitási igénye az eredetileg tervezett 9 gigawattot immár jócskán meghaladja,\n\nnem tartja kizártnak, hogy többféle technológiát fognak vásárolni, így az összes ország, amellyel jelenleg tárgyal, befektetési partner lehet az erőmű-projektben.\n\nMíg a lengyelek megdöbbentő hibát követtek el a szénszankciók tekintetében, meglepően jól kezelik a hosszú távú atomerőmű-terveiket. Magyarország jó példája annak, miért a nagy sietség a Morawiecki-kabinetben. Paks 2 nélkülözhetetlen az ország energia-önellátásának szempontjából: az új létesítmény az évszázad végéig megfizethető áron tudja biztosítani a hazai villamos-igények 40 százalékát, erre alapozva pedig már fel lehet gyorsítani a megújuló energia-beruházások ütemét is. Ennek pótolhatatlan előnyeit pedig – a jelenlegi helyzet tanulságát levonva – a világ minden részén kezdik megérteni. Az atomenergia alkalmazása nem ér véget. Éppen ellenkezőleg: most kezdi reneszánszát élni.\n\nFotó: 123RF",
    "Lengyelország teljesítette Brüsszel elvárását": "Lengyelország teljesítette Brüsszel elvárását\n\nTámogassa a Magyar Hangot! Legyen Ön is előfizetőnk, rendelje házhoz a Magyar Hangot! Ha más módon támogatná a lapot ebben a nehéz helyzetben, azt is megteheti (PayPal és bankkártya is)! Köszönjük! ELŐFIZETEK\n\nMateusz Morawiecki, lengyel elnök egy interjúban arról beszélt, a kormány eleget tett Brüsszel kérésének, megszüntette a legfelsőbb bíróság fegyelmi kamaráját, ennél többet pedig nem tesznek a helyreállítási alap megszerzése érdekében - írja a Financial Times után a 444.hu.\n\nA Bizottság kérése a fegyelmi kamara megszüntetésén kívül az volt, hogy kerüljön sor a bírói fegyelem megreformálására és a jogtalanul elbocsátott bírák újbóli alkalmazására.\n\n„Nagyon nagy jóindulatról tettünk tanúbizonyságot, megváltoztattuk a jogalkotási rendszerünket, és megszüntettük a fegyelmi kamarát. Ha Brüsszel továbbra is visszatartja a járványügyi támogatást, akkor majd megoldjuk anélkül” – nyilatkozta Morawiecki.\n\nHIRDETÉS\n\nAz Európai Bíróság tavaly júliusban úgy látta, a lengyel igazságügyi reform keretében 4 éve megalakított, az igazságügyi dolgozók által elkövetett, a szolgálati erkölcsöt, illetve törvényt sértő kihágásokkal foglalkozó fegyelmi kamara nem felel meg a pártatlansági és függetlenségi garanciáknak. A bizottság tavaly ősszel szankciókat kezdeményezett amiatt, hogy Varsó nem hajtja végre a bíróság döntését a kamara felfüggesztéséről.\n\nA helyreállítási terv kapcsán Varsó 23,9 milliárd euró értékű vissza nem térítendő támogatást és 11,5 milliárd euró kölcsönt vár Brüsszelből.",
    "Közösen fegyverkezik Szlovákia, Csehország és Lengyelország": "A hétvégén megszületett a szlovák légtérvédelemről szóló megállapodás: a MiG-29-es vadászrepülőgépek leállítása után Csehország és Lengyelország veszi át Szlovákia légterének védelmét. A szlovák légtérvédelemről szóló megállapodást mindhárom ország védelmi minisztere aláírta szombaton a Malacky-Kuchyňa légibázison. A megállapodást Jaroslav Naď szlovák, Jana Černochová cseh és Mariusz Blaszczak lengyel tárcavezető látta el kézjegyével. Csehországnak és Lengyelországnak az új F-16-os vadászrepülőgépek megérkezésééig kell védeniük Szlovákia légterét. A szlovák védelmi miniszter szerint az első ilyen gépeknek 2024-ben kell megérkezniük.\n\nSzlovákia négy évvel ezelőtt 14 darab F-16-os vadászgépet rendelt az Egyesült Államoktól. Az eredeti tervek szerint az első gépeknek már idén meg kellett volna érkezniük, de Washington jelezte, hogy alkatrészhiány miatt a szállítások késni fognak, az első gépek így leghamarabb két év múlva érkezhetnek meg. A szlovák MiG-29-esek használatának, karbantartásának és megbízhatóságának problémáira Jaroslav Naď szlovák védelmi miniszter többször is felhívta a figyelmet. Nem zárta ki, hogy Ukrajnának adják ezeket a vadászrepülőket, ennek anyagi oldaláról tárgyalnak az ukrán féllel.\n\nEduard Heger miniszterelnök a közösségi oldalán köszönte meg a két szomszédos országnak a segítségnyújtást.\n\n„Ezzel a lépéssel megerősítést nyert, hogy Szlovákiának lojális barátai és támogatói vannak a szomszédjában. Most, amikor Ukrajna brutális orosz invázióval néz szembe, rendkívül fontos, hogy a légterünk biztonságos legyen, ezért óriási köszönet illeti őket” – írta a Facebookon a szlovák kormányfő.\n\nA légtérvédelmi megállapodás mellett Szlovákia és Csehország arról is egyezséget kötött, hogy közösen szereznek be CV90-es típusú gyalogsági harcjárműveket. A Svédországból érkező lövészpáncélosokat 35 milliméteres gépágyúval látják el. A harcjármű személyzete 3 fő, további 7-8 katonát képes szállítani és azok harcát támogatni.\n\nA CV90 páncélzata 200 méterről körkörösen ellenáll a kisebb kaliberű páncéltörő lövedékeknek.\n\nJaroslav Naď különlegesnek nevezte a megkötött egyezséget. „Ugyanazoknak a fenyegetéseknek vagyunk kitéve, szövetségesek vagyunk a NATO-n és az Európai Unión belül. Egy olyan megoldást találtunk, ami a katonáink számára is érdekes lehet” – jegyezte meg. Hozzátette, Szlovákia és Csehország hadseregének ugyanolyan páncélozott harcjárművei lehetnek, melyeken a katonák közösen gyakorlatozhatnak, és közösen indulhatnak velük bevetésre is.\n\nJana Černochová cseh védelmi miniszter hangsúlyozta, hogy a közös vásárlással csökken a beszerzési ár is. A projekt értéke együttesen 1,8 milliárd eurót tehet ki.\n\n„Nemcsak alacsonyabb árat érhetünk el, hanem egyazon régióban több harcászati technika összpontosulhat. Ezáltal bekapcsolhatjuk saját hadiiparunkat is a harci technika javításába, alkatrészek gyártásába” – jegyezte meg a cseh védelmi tárca vezetője.\n\nNyitókép: FMV / Defbrief.com",
    "Lengyel lap: Beata Szydlo kiállt Magyarország és Lengyelország mellett Brüsszelben": "Erős kérdéseket fogalmazott meg felszólalásában Lengyelország volt miniszterelnöke.\n\n„Az Európai Uniónak támogatnia kell a demokráciát és a jogállamiságot. De ezeket a szavakat elsősorban liberális és szocialista frakciók, a német és francia politikusok mondják, akik a törvény, a jogállamiság és a demokrácia állítólagos megsértésére hivatkoznak Lengyelországban vagy Magyarországon” – idézte Beata Szydlo Európai Parlamentben elhangzott felszólalását a Wpolityce című lengyel lap.\n\n„Milyennek is kellene lennie ennek a demokráciának?” – tette fel a kérdést Szydlo. „Olyan demokráciának kell lennie, mint amilyennek Németország akarja? Hogy fogadjam Weber elnök szavait, aki Donald Tusk támogatásáról beszél, és így avatkozik bele a lengyelországi választási kampányba?” – idézte fel az EP-képviselő.\n\n„Olyan demokráciának kell lennie, amely tiszteletben tartja a tagállamok polgárainak politikai döntéseit?\n\nMilyen jogállamiságról beszélünk egyáltalán?\n\nArról a jogállamiságról van szó, amely tiszteletben tartja az egyes tagállamok alkotmányait és elveinket, szerződéseinket?” – feszegette a vitatott témát Szydlo.\n\n„Ez jó Németországnak, Franciaországnak vagy a gazdagabb embereknek, akik rá akarják erőltetni a világról és Európáról alkotott víziójukat másokra?” – fogalmazott Lengyelország volt miniszterelnöke, a jelenleg EP-képviselőként dolgozó Beata Szydlo.\n\nKapcsolódó:\n\nMagyarul állt ki hazánk mellett egy szlovák EP-képviselő\n\n„Együtt fogunk harcolni a brüsszeli centralista bürokraták ellen. Magyarország és Szlovákia, és lesznek más államok is” – fogalmazott Miroslav Radačovský.\n\nBővebben...\n\nNyitókép: ARTUR WIDAK / NURPHOTO / NURPHOTO VIA AFP",
    "Lengyel négyes Varsóban a magyarok ellen négy nappal Lengyelország náci lerohanása előtt": "Noha a vb-döntős magyar labdarúgócsapat 2-0-ra vezetett Varsóban, Lengyelország legjobbjai 4-2-re fordítottak 1939. augusztus 27-én, négy nappal a második világháború kitörése, Lengyelország lerohanása előtt. A négy hazai gólból hármat az az Ernst Wilimowski szerzett, aki a náci Németország válogatottjában is játszott.\n\nNégy nappal az előtt, hogy a náci Németország lerohanta Lengyelországot, lengyel–magyar válogatott mérkőzést rendeztek Varsóban. Szintén négy nappal a meccset megelőzően Moszkvában aláírták a Molotov–Ribbentrop paktumot, a Szovjetunió és Németország közti meg nem támadási szerződést.\n\nAz eredményben is szerepelt a négy: a lengyelek 4-2-re győztek.\n\nPedig a vendéglabdarúgók otthon érezték magukat. „Amerre megyünk, mindenütt éljenzik Magyarországot és a magyarokat” – konstatálták.\n\nHonfitársainkat világsztárokként kezelték a lengyel fővárosban,\n\nmert hiszen azok is voltak, egy évvel korábban ezüstérmet nyertek a Franciaországban rendezett világbajnokságon. Varsóban négy-négy Hungária- és Újpest-, valamint három Ferencváros-futballista szerepelt a tizenegyben, közülük a kék-fehér Bíró Sándor, Turay József, Dudás János, a lila-fehér Szalay Antal, Zsengellér Gyula, illetve a zöld-fehér dr. Sárosi György és Toldi Géza vb-résztvevő volt.\n\nA lengyelek – akiknek a programjában a bolgárok elleni mérkőzés is szerepelt, de a szeptember 3-ai találkozó a történelem szörnyű vihara miatt elmaradt – szintén futballoztak a világbajnokságon, ám az egyenes kieséses rendszerű torna első fordulójában 6-5-re kikaptak a braziloktól. Ernst Wilimowski négy gólt szerzett Strasbourgban.\n\nMajd 1939. augusztus 27-én hármat vágott be a magyaroknak.\n\nAz első fél órában nem úgy nézett ki, hogy bármelyik lengyel labdába rúg, mert a két újpesti, a Nicosiában elhunyt Zsengellér Gyula és a Torontóban meghalt Ádám Sándor révén 2-0-ra vezettek honfitársaink. Csak aztán – miként a Nemzeti Sport írta – „Szalay teljesen elhanyagolta Wilimowskit”.\n\nEnnek következményeként a lengyel csatár a szünet előtt a bal felső, a szünet után a jobb alsó sarokba lőtt, és mindjárt odalett a kétgólos előny. Majd a rokonsággal nem törődő finn Esko Pekonen tizenegyest ítélt Bíró Sándor vétlen kezezéséért, és a büntetőt Leonard Piontek értékesítette; majd Piontek gólpasszt adott Wilimowskinak, és készen volt a szenzáció, a 4-2-es végeredmény.",
    "Lengyelország háborús jóvátételt fog követelni Németországtól": "A jelentést a 2017 szeptembere óta működő lengyel parlamenti munkacsoport készítette. Kaczynski a terjedelmes dokumentumnak a varsói Királyi Várban szervezett bemutatóján kijelentette: a második világháború kitörésének 83. évfordulója \"az arról szóló döntés napja is, hogy nemzetközi színtérre vigyük az ügyet (...), és kártérítést kapjunk azért, amit Németország tett 1939 és 1945 között\".\n\nKözölte:\n\na német támadás következtében elszenvedett lengyel károkat \"konzervatív\", visszafogott módszert alkalmazva \"nagyon komoly összegre\", 6,2 ezermilliárd zlotyra (527,8 ezermilliárd forint) becsülték.\n\nAz összeg jelentős részét a több mint 5,2 millió lengyel állampolgár haláláért járó kárpótlás adja ki - mondta el Kaczynski, hozzáfűzve: nem vették figyelembe az oroszok által a háború során kioltott \"legalább több százezer\" emberéletet. Megjegyezte: az áldozatok jelentős részét képezik a zsidó származású lengyel állampolgárok, a jelentés készítésekor viszont \"határozottan elvetették az etnikai szempontokat\".\n\nFelidézte: több állam különféle összegű jóvátételt kapott Németországtól, Lengyelország viszont nem. A kárpótlás megszerzése \"hosszú és nehéz folyamat\" lehet - tette hozzá.\n\n\"Már hallottam egy nagyon fontos német politikustól, hogy ebbe semmilyen német kormány nem egyezik bele\" - utalt Kaczynski Berlinnek a kárpótlás ügyében már korábban megfogalmazott álláspontjára, mely szerint az ügyet megállapodással már rendezték.\n\nKaczynski a kárpótlás ügyében tervezett lengyel lépések egyik okának azt nevezte, hogy\n\na lengyelekkel szembeni háborús bűnök \"nem váltak a német köztudat részévé, az elit bizonyos köreit kivéve\". Amennyiben \"meg akarjuk óvni államunkat és nemzetünket az olyan eseményektől, mint amilyenek 1939-1945 között történtek, törekednünk kell a német nemzet tudatának valóban mélységes átalakítására\"\n\n- fogalmazott a pártelnök.\n\nAz egykori NDK és a volt Szovjetunió közötti 1953-as megállapodás nyomán az akkori kommunista Lengyel Népköztársaság kormánya nyilatkozatban mondott le a szovjet blokknak járó német jóvátétel neki ítélt részéről. Az új lengyel jelentés készítői szerint a Szovjetunió nyomására tett lengyel nyilatkozat jogilag érvénytelen."
}