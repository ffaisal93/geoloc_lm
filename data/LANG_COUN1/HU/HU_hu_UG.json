{
    "Öt keresztényt vízbe fojtottak, mert nem tagadták meg a hitüket": "Muszlim szélsőségesek öt keresztény hittérítőt fojtottak az ugandai Kyoga-tóba augusztus 10-én.\n\nAz End Time Word Ministry pünkösdi egyház hittérítői egy kereskedelmi hajóval utaztak Uganda Nakasongola körzetből Apac kerületbe azzal a céllal, hogy ott templomot építsenek. Útközben vallási vitába keveredtek több muszlim utassal és a konfliktus tragédiával végződött. Az esetről a csoport egyetlen keresztény túlélője számolt be a Morning Star News-nak.\n\nAmos Kyakulaga a Namutumba templom diakónusa, aki idegenvezetőként volt a csoporttal. Az újságíróknak elmondta: a hittérítők elkezdtek Krisztusról beszélni tíz Iszlám vallási öltözetet viselő embernek.\n\n„Útközben Tonny Ankunda elkezdte téríteni az embereket a hajón, ami nagy vitát robbantott ki a muszlimok és a keresztény hittérítők között Jézus szerepéről” – mondta.\n\nAz egyik muzulmán, akit Bashirnak hívtak, elkezdte fenyegetni a keresztényeket és kijelentette: „Ha továbbra is azt mondjátok, hogy Jézus az Isten fia, Allah mindannyitokat megöl”.\n\nhirdetés\n\nMivel a hittérítők továbbra is azt állították, hogy Jézus Isten fia, Bashir azt mondta nekik:\n\n„Egy percet kaptok, hogy abbahagyjátok ezt a szentségtörő beszédet és megtérjetek. Valljátok meg a shahada-t (Iszlám hitvallás), vagy az életetekkel fizettek”.\n\nMiután a hittérítők nem voltak hajlandók megtagadni Jézust, a muszlimok megragadták és egyesével lelökték őket a hajóról. Mivel a tó 4-5,7 méter mély, és 200 méterre voltak a parttól, esélyük sem maradt a túlélésre. Mind az öten vízbe fulladtak.\n\nA hajón ülő tíz muszlim egyetértett abban, hogy a keresztényeket meg kell ölni, sőt, még a hajó kapitánya sem sietett a segítségükre – számolt be róla az egyetlen túlélő.\n\nA muszlimok tőle is megkérdezték, hogy hittérítő-e, és amikor azt válaszolta, hogy nem tagja a templomépítő csoportnak, békén hagyták. Amint partot értek, motorral az adakui templomhoz sietett, ahol egy idősebb férfi segített neki hívni a helyi hatóságokat és halászokat, hogy segítsenek kihozni a holttesteket a tóból.\n\nA legfiatalabb áldozat 28, a legidősebb 52 éves volt.\n\nA rendőrség kapcsolatba lépett a Nakasongola kerületi hatóságokkal. Bashir mellett két másik elkövetőt is azonosítottak.\n\nUgandában a törvény engedélyezi a szabad vallásgyakorlást, beleértve a hittérítést is. Az ország lakosságának 12 százalékát teszik ki a muzulmánok, akik többnyire Uganda keleti részén élnek.\n\nA címlapkép forrása: Pixabay.com"
}