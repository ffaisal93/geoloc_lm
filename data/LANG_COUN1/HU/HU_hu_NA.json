{
    "Lezuhant a német család repülőgépe, egyikük se élte túl": "Kedden lezuhant egy kisrepülőgép négy német turistával a fedélzeten Namíbia távol-keleti részén.\n\nA német házaspár és két lányuk Namíbiában nyaraltak, és kedden, dél körül Cessna 210-es repülőgépük felszállt az Impalila folyó melletti felszállópályáról - írja a Bild.\n\nAlig néhány perccel a felszállás után a gép Muwana falu közelében lezuhant.\n\nFour German tourists and their South African (SA)-born female pilot died after a plane crash in Namibia on Tuesday. | https://t.co/QKvPpPEpsS#ChannelAfricapic.twitter.com/FemxsMn3kC — Channel Africa (@channelafrica1) August 31, 2022\n\nA család nem élte túl a balesetet. A dél-afrikai pilóta is meghalt.\n\nImpalila a természetvédelmi terület része, amely Namíbia Angola, Zambia, Zimbabwe és Botswana határán fekszik. A terület a természet és a vadvilág miatt népszerű a turisták körében.",
    "Közel 150 ezer embert lát el árammal 2024-től Afrika első hidrogénerőműve": "Segítsd a munkánkat! A Qubit a szabad és tájékozott magyar nyilvánosságért dolgozik.\n\nA HDF Energy nevű független francia energiavállalat hétfőn bejelentette, hogy Afrika első zöldhidrogén-erőműve, amely jelenleg épül Namíbiában, 2024-ben kezdi meg a villamos energia termelését. A cég dél-afrikai igazgatója, Nicolas Lecomte elmondta, az erőmű évente 142 gigawattórát képes termelni, ami konzervatív becslések szerint is 142 ezer lakosnak elegendő.\n\nA Namib-sivatagban található Swakopmund városában létesített erőmű több mint 180 millió dollárból (70 milliárd forint) épül, és üzembe helyezésétől kezdve a nap 24 órájában tiszta áramot szolgáltat majd. Ez azért is fontos a 2 és fél millió lakosú országnak, mert az jelenleg a villamos energiája több mint egyharmadát a szomszédos Dél-Afrikából importálja.\n\nA namíbiai hidrogénerőmű-projekt látványterve Forrás: HDF Energy\n\nNamíbia nemcsak a világ egyik legkevésbé sűrűn lakott országa, de az egyik legnaposabb is, így a nap- és szélenergia óriási potenciálját igyekszik kihasználni a hidrogén előállítása érdekében – ettől lesz zöld a hidrogén, amelyet hagyományosan fosszilis forrásból, leginkább földgázból állítanak elő. A tárolható hidrogén előállításához szükséges elektrolízis-berendezéseket a tervek szerint 85 megawattos napelemek táplálják majd.\n\nA HDF más afrikai országokban is tervez hasonló projekteket indítani, de egy másik Namíbiában működő vállalat, a Hyphen Hydrogen Energy is tárgyal az ország kormányával, hogy megvalósulhasson a 2030-ig évi 350 ezer tonna zöld hidrogént előállító projektjéről – utóbbi keretében a regionális és a globális piacokra termelnének hidrogént. Emellett az Európai Unió is készül megállapodni Namíbiával, hogy az afrikai állam zöldhidrogén-ágazatának támogatásával az import reményében új utat nyisson az orosz energiától való függőség csökkentésében.\n\nKapcsolódó cikkek a Qubiten:",
    "Indiába visszatérnek a gepárdok 70 évvel a kipusztulásuk után": "Indiába visszatérnek a gepárdok 70 évvel a kipusztulásuk után Szemle - Szemle\n\nNyolc namíbiai gepárd érkezett Indiába egy ambiciózus projekt keretében, amely a nagymacskák évtizedekkel ezelőtti helyi kihalása után megosztotta a vadvilág szakértőit.\n\nA projekt a világ első interkontinentális áttelepítése a gepárdok, a bolygó leggyorsabb szárazföldi állatainak számára. Az öt nőstényt és három hímet egy namíbiai vadasparkból egy bérelt Boeing 747-es, “Macska-gép” névre keresztelt repülő fedélzetén szállították egy 11 órás repülőúton. Az állatok mindegyikét műholdas nyakörvvel látták el, hogy nyomon követhessék mozgásukat. Kezdetben körülbelül egy hónapig karanténban tartják őket, mielőtt szabadon engednék a park nyílt erdei területein.\n\nA kritikusok arra figyelmeztettek, hogy az élőlények nehezen tudnak alkalmazkodni az indiai élőhelyhez. A parkban jelentős számú leopárd él, és Ravi Chellam természetvédelmi kutató szerint a kölykök az elvadult kutyák és más ragadozók áldozatául eshetnek. “Először az élőhelyeket kellett volna előkészíteni, mielőtt a macskákat Namíbiából behozták volna. Ez olyan, mintha egy új városba költöznénk, ahol csak egy nem túl optimális hely áll rendelkezésünkre. Egyáltalán nem jó helyzet.”\n\n“A gepárdok nagyon alkalmazkodóképesek, és azt feltételezzük, hogy jól alkalmazkodnak majd ehhez a környezethez is” – magyarázta Laurie Marker, a namíbiai székhelyű Cheetah Conservation Fund jótékonysági szervezet alapítója, amely központi szerepet játszott a projekt logisztikájában. ” Nincsenek nagy aggodalmaim.” További 12 gepárd várhatóan a jövő hónapban csatlakozik a fiatal indiai populációhoz Dél-Afrikából.\n\nIndia egykor az ázsiai gepárd hazája volt, de 1952-ben kihaltnak nyilvánították az országban. A kritikusan veszélyeztetett alfaj, amely egykor a Közel-Keleten és Indiában élt, ma már csak Iránban található meg, nagyon kis számban. Az állatok Namíbia kormányának adományát képezik, amely egyike annak a maroknyi afrikai országnak, ahol ez a csodálatos teremtmény még vadon él.\n\nForrás (aljazeera)",
    "Oroszország dominálja a globális atomenergia-piacot": "Napjaink energiaválsággal sújtott világában felértékelődik az atomenergia szerepe. Azonban minden, az atomenergiával kapcsolatos kérdésben benne rejlik az Oroszország-dilemma. Hogyan viszonyuljon az adott vállalat, ország egy olyan energiatermelő ágazathoz, amelyben mind a fűtőanyagot, mind pedig a kiégett fűtőelemek tartós tárolását illetően Oroszországi nemzetközi méretekben igen jelentős – egyes esetekben domináns – szerepet tölt be?\n\nA globális helyzetet regisztráló World Nuclear Association adatai szerint Oroszországnak csaknem félmilliárd tonnás (urán-hexafluoridban kifejezett) uránérctartaléka van, amely a világon rendelkezésre álló mennyiség 8 százaléka. Ezzel a világ öt legnagyobb uránérckészletekkel rendelkező országához tartozik. Egyetlen az atomhatalmak között ebben a klubban, mert a másik négynek (Ausztrália, Kazahsztán, Kanada és Namíbia) nincs atomfegyvere.",
    "3000 pályamű közül ezek az év legjobb csillagászati fotói – FÖLDJÁRÓ": "A Royal Observatory Greenwich immár 14. éve hirdeti meg az Év Csillagászati fotósa megmérettetést, melyből most meg is mutatjuk a legnagyszerűbbnek ítélt pályaműveket.\n\nLeonard-üstökös teljes pompájában, szárnyas aurora borealis, extrán részletes Hold-fotó, izlandi jégtáblák és sarki fény — mind olyan fotótémák, melyekkel elnyerték a szakmai zsűri elismerését a híres és még kevésbé híres csillagászati fotográfusok. A legnagyszerűbb fotókat Londonban, a Nemzeti Tengerészeti Múzeumban lehet megtekinteni, egészen 2023 augusztusáig. Ha kedveljük az efféle fotótémát és a városban, Greenwich környékén járunk, érdemes beiktatni a programot.\n\nMi pedig hoztunk egy kis ízelítőt a fenomenális fotókból :\n\n“Disconnection Event” — Gerald Rhemann, Namíbia, 2021.12.25.\n\n“Winged Aurora” — Alexander Stepanenko, Oroszország, 2021.01.15.\n\n“Stabbing Into the Stars” – Zihui Hu, Tibet, 2021.12.24.\n\n“Back to the Spaceship” — Mihail Minkov, Bulgária, 2021.08.12.\n\n“Moon: Big Mosaic” — Andrea Vanoni, Olaszország, 2021.01.19.\n\n“The Night Highway” — Filip Hrebenda, Izland, 2021.04.11.\n\n“In the Embrace of a Green Lady” — Filip Hrebenda, Izland, 2021.04.10.\n\nForrásaink voltak: thisiscolossal.com\n\nFotók: rmg.co.uk\n\nBorítófotó: “The International Space Station Transiting Tranquility Base” — Andrew McCarthy, USA, 2022.01.19.",
    "„Mindenben meg tudom találni a szépséget” – Szabó Géza Attila természetfotói": "Van az úgy, hogy az ember életébe egyszer csak megérkeznek dolgok. Szabó Géza Attilával is ez történt, a természetfotózás szép lassan közeledett hozzá, és mára már napjai szerves része lett.\n\nTermészetfotósokat bemutató sorozatunk előző részében Szabó Irmát és képeit ismerhettétek meg, aki már több mint 10 éve hódol a természetfotózás szenvedélyének. A vele való beszélgetésben azonban nemcsak fotózásról és képekről volt szó, hanem Géza is gyakran felbukkant, hiszen ők egy párt alkotnak már az egyetem óta, és nem csak a magánéletben. Az évek során alaposan összecsiszolódtak, szinte mindent közösen csinálnak, és ez alól a hobbik sem kivételek. Ezek után nem meglepő, hogy a munkában is társak, közel 30 éve vezetnek együtt egy könyvelőirodát.\n\nFotó: Szabó Géza Attila 1 / 25 Fotó: Szabó Géza Attila Bodrogzugi hajnal\n\nMindketten imádnak utazgatni, túrázni, sokat járták a természetet, és közben fotózgattak is, de csak egyszerű emlékképeket készítettek. Aztán Irma elkezdett komolyabban is foglalkozni a fotózással, mégpedig Géza unszolására, aztán fordult a kocka, és Irma lelkesedése átragadt Gézára is. Irma oldalát már megismerhettük, most lássuk, Géza hogyan éli meg a természetfotózást e nem mindennapi párosban.\n\n- Irma iskolában tanulta a fotózást, ahová a te biztatásodra ment el, de kitől és hogyan tanultad meg te az alapokat?\n\n- Természetesen Irmától, és azoktól az emberektől, akikkel együtt utaztunk fotós túrákra. Az első pár évben csak kísérő voltam, vittem Irma felszerelését, de én is a csapat tagjának számítottam. Figyeltem, és részt vettem a képek kiértékelésén, amiből nagyon sokat lehet tanulni. Amikor pedig már én is fényképezőgéppel mentem, mindig volt ott valaki, aki segített, például a gép beállításaiban. Sokat tanultam Imre Tamástól is, akinek a fotós iskolájába járt Irma. Emlékszem, hogy egyik alkalommal, amikor vagy egy órát vártunk a többiekre Reykjavíkban a Harpa kulturális központban, Tamás akkor tanított meg arra, hogyan vegyem észre a szépet, például e csodálatos épület kifinomult részleteiben.\n\nAzt mondják, hogy az elmélet a tudás csupán 20%-a, a maradék 80%-ot a gyakorlatban szerzi meg a fotós.\n\nÉs én tulajdonképpen ezeknek a túráknak köszönhetően a gyakorlati részeknél voltam ott.\n\nFotó: Szabó Irma 2 / 25 Fotó: Szabó Irma Szabó Géza Attila madárlesezés után\n\n- Irmával beszéltünk arról, hogy sok kapcsolatot megnehezíthet, ha a pár egyik tagjának egy ilyen sok időt igénylő hobbija van, mint a természetfotózás. Nektek viszont szerencsétek van, hiszen ebben is jól összehangolódtatok.\n\n- Valóban, magam is észrevettem, hogy ha egy házaspár elkezd külön utakon járni, annak soha sincs jó vége. De mivel én is és Irma is nyitottak vagyunk mindenre, ezért ha valamelyikünk szeretett volna valamit kipróbálni, akkor a másikunk is belekóstolt. Vitorlázni és búvárkodni én szerettem volna, most meg már Irma is remekül ért a vitorlázáshoz, és szerintem jobban is búvárkodik, mint én. Igazából mindent jól csinál. Amikor meg ő talál ki valamit, akkor egyértelmű, hogy én is vele tartok. Mert mindenben meg tudom találni a szépséget.\n\n- Számodra mit ad a természetfotózás?\n\n- Amióta ezzel foglalkozom, másképp állok a természethez, az állatokhoz, megtanultam még jobban értékelni őket. Ha valamilyen számomra új fajt találok, akkor nem is szeretném egyből lefotózni, hanem előbb meg akarom ismerni, megfigyelni, hogyan viselkedik. Az állatok nagyon értelmesek, ha valami új dologgal találkoznak, akkor nagyon óvatosak lesznek, és másképp viselkednek. Például volt egyszer, hogy kézből etettünk egy tőkés récét egy kikötőben, majd elővettük a GoPro-t és egy háromméteres szelfibotot, hogy azzal készítsünk képeket, de akkor már nem volt hajlandó odajönni hozzánk. Mivel ez egy ismeretlen dolog volt számára, nem rizikózott, nem barátkozott. Ehhez is hozzá lehetett volna szoktatni ezt a récét, de sajnos akkor ott nem volt időnk erre.\n\nFotó: Szabó Géza Attila 3 / 25 Fotó: Szabó Géza Attila Desszert érkezik\n\n- Van kedvenc fotós témád?\n\n- Nagyon kedvelem a madarakat, de nincs kifejezetten kedvenc témám, mert mindent szeretek fotózni. Szeretem a változatosságot.\n\n- És olyan hely van, ami valamiért nagyon megmaradt benned?\n\n- Igen, Namíbia Dél-Afrikában, az ottani tájat és vadállatokat nagyon szerettem.\n\nFotó: Szabó Géza Attila 4 / 25 Fotó: Szabó Géza Attila Bivalyok\n\n- Irmának is ez az egyik legkedvesebb helyszíne, ahová azt mondta, hogy biztosan visszatértek.\n\n- Igen, ez a hosszú évek együttléte miatt lehet. Már egymás gondolatait is kitaláljuk, szavak nélkül tudunk kommunikálni.\n\n- Pedig akartam kérdezni, hogy van-e olyan fotós vágyad, ami Irmától független és csak a te személyes bakancslistádon szerepel.\n\n- Nincs ilyen. (nevet) Számomra maga a tevékenység az, amit nagyon szeretek, azt pedig mindig együtt csináljuk.\n\n- És te hogy állsz a türelemmel?\n\n- Megtanultam elfogadni, hogy van olyan, hogy akár egy többnapos fotózás során sem jön össze egy jó kép sem. Most pont volt is egy ilyen, mert Gemencen szerettünk volna szarvast fotózni, de eddig még nem sikerült. Viszont majd megyünk még, de ha akkor sem jön össze, akkor sincs semmi baj\n\nFotó: Szabó Géza Attila 5 / 25 Fotó: Szabó Géza Attila Hazafutás\n\n- Számodra a természetfotózásban mi jelent kihívást?\n\n- Egy jó fotó elkészítése mindig nagy kihívás. Állandóan topon kell lenni, a gépet magabiztosan kell kezelni, hogy a beállítások jók legyenek, aztán jó helyen kell lenni, meg kell találni a jó szöget, a napra is figyelni kell, hogy szépek legyenek a fények. Vannak applikációk, amik segítenek abban, hogy egy adott helyen pontosan hol kel fel vagy nyugszik le a nap, de ebből is látszik, hogy alaposan fel kell készülni egy-egy fotózásra, sok előkészületet igényel. Ha nem szép a háttér vagy a környezet, ha nincsenek jó fények, akkor nem is érdemes hozzákezdeni. Ha ilyen adódik, akkor én csak figyelem az állatokat, hogyan viselkednek, mert abból is sokat lehet tanulni. Például az oroszlánok aktivitása eléggé függ a hőmérséklettől, és hajnalban érdemes fotózni őket, mert akkor a legaktívabbak. Később már nem érdemes, és este sem, mert akkor már nagyon meleg van nekik.\n\nFotó: Szabó Géza Attila 6 / 25 Fotó: Szabó Géza Attila Leo\n\n- Oroszlánokról még nem mesélt nekem senki, de így most már róluk is tudok valamit, ha netán oroszlánt szeretnék fotózni.\n\n- Igen, ha felajánlják, hogy este vagy reggel szeretnél menni, akkor hajnalban menj. (mosolyog)\n\n- Te is elkezdtél pályázni a képeiddel, akárcsak Irma. Számodra melyik pályázat a legkedvesebb? Milyen eredményedre vagy a legbüszkébb?\n\n- Számomra a spanyol Memorial María Luisa az egyik kedvenc, aminek a díjátadóján már háromszor is voltunk. A szervezők óriási ünnepet rendeznek ilyenkor a fotósoknak. A legutóbbi pályázaton a Madarak világa kategóriában kaptam Highly Commended elismerést egy flamingós képemre, ami ki is lett állítva, amire nagyon büszke vagyok.\n\nFotó: Szabó Géza Attila 7 / 25 Fotó: Szabó Géza Attila Flamingók a ködben\n\n- Hogyan készült ez a kép?\n\n- Ez is egy tanulságos fotózás volt a namíbiai tengerparton, ahol az oroszlánokkal ellentétben pont a reggeli fotózást kell elfelejteni. Bár lehet jó képeket csinálni, hisz nekem is sikerült ez a flamingós, de nem igazán vannak jó fények, mert állandóan ködös a hajnal. Az óceán felől érkezik a köd és megy beljebb a Namib-sivatagba, ami rengeteg állatnak és növénynek hasznos, mert nedves lesz tőle a homok. Viszont akkora ez a köd, hogy nem lehet látni még egymást sem. Amikor ez a kép készült, észrevettük, hogy hullámokban érkezik a köd, és néha több fény került a sekély vízben ácsorgó flamingókra, és egy ilyen pillanatot sikerült elkapnom.\n\n- Amikor hazamentek a sok fotóval, hogyan dolgozzátok fel a képeket? Külön-külön leválogatjátok a sajátjaitokat, és megmutogatjátok egymásnak?\n\n- Igen, de volt már olyan, hogy annyi képet csináltam, hogy megkértem Irmát, válasszon belőle. Ő sokkal bátrabban válogat, meg más képeit amúgy is könnyebb leszelektálni, és Irma egyébként is sokkal kritikusabb. Kidolgozásnál pedig ülünk egymás mellett, dolgozunk a képekkel, és mindig kikérjük egymás véleményét, jó ha van egy külső szem.\n\nFotó: Szabó Géza Attila 8 / 25 Fotó: Szabó Géza Attila Halálvölgy fája\n\n- Készültök mostanában valamilyen nagyobb útra?\n\n- Igen, Izlandra, ugyanis most a legintenzívebb a naptevékenység, így jó eséllyel tudunk majd ott sarki fényt fotózni. Bérlünk kint egy autót, így több helyre el tudunk majd jutni, már az útvonalat is megterveztük.\n\nBiztosan sok szép képpel fognak majd erről az útról is hazatérni, addig is az alábbi fotóra kattintva nézzetek meg még több képet Gézától:\n\nFotó: Szabó Géza Attila 9 / 25 Fotó: Szabó Géza Attila A pankrátor\n\nForrás: https://www.turistamagazin.hu/hir/mindenben-meg-tudom-talalni-a-szepseget-szabo-geza-attila-termeszetfotoi",
    "Világkörüli útra indult egy család, ahol négy gyermekből három megvakulhat": "Egy kanadai pár, Edith Lemay és Sebastien Pelletier szerette volna megmutatni a gyermekeinek, hogy mennyi csoda vesz minket körül, ezért úgy döntöttek, világ körüli útra indulnak a családdal. Sajnos a négy testvér közül hárman idővel elveszíthetik a látásukat a retinitis pigmentosa nevű örökletes betegség miatt, a tizenkét éves Miánál, valamint hétéves és ötéves öccsénél is 2019-ben diagnosztizálták az orvosok ezt a szindrómát, amire egyelőre sajnos nincsen gyógymód.\n\n„Nem tudjuk, milyen gyorsan fogják elveszíteni a látásukat, de arra számítunk, hogy amire középkorúak lesznek, teljesen megvakulnak” – nyilatkozta az édesanya. Hozzátette, a szakemberek javaslatára úgy döntöttek, igyekeznek minél többet megmutatni a világból a gyerekeknek, ezért kezdték el tervezni az egyéves családi vakációt. A tervek szerint egyébként 2020-ban keltek volna útra, de a koronavírus-járvány miatt kénytelenek voltak elhalasztani az indulást.\n\nIdén tavasszal azonban végre megkezdődhetett az utazás, az első állomás pedig Namíbia volt, nemrég pedig Mongóliában jártak, ahonnan Indonézia felé vették az irányt. Az utazás során természetesen kiemelten fontosnak tartják, hogy ne csak a gyönyörű tájakat ismerjék meg, hanem a helyi embereket, az ott élő népek kultúráját is.\n\n(via LadBible)",
    "Kitört a szénláz! Európa tengerentúli importja több mint a tizenegyszeresére nőtt": "Tanzánia hagyományosan csak a szomszédos kelet-afrikai országokba exportál szenet; ennél messzebbre eddig nem érte meg, mivel ahhoz több mint 600 kilométeren kellett volna teherautóval szállítani a délnyugati bányákból Mtwarába, a legközelebbi indiai-óceáni kikötőbe. Az európai energiaválság mindezt megváltoztatta.\n\nMég a tengerparttól elzárt Botswana is exportál szenet Európába, az árak annyira megugrottak. Fotó: Depositphotos Még a tengerparttól elzárt Botswana is exportál szenet Európába, az árak annyira megugrottak. Fotó: Depositphotos\n\nAz áramtermeléshez használt termikus szén ára a háború következtében rekordszintre ugrott, miután számos európai ország elvesztette a hozzáférést a legfontosabb szállítójától, Oroszországtól származó földgáz- olaj- és szénforrásokhoz.\n\nKapcsolódó cikk Betiltják az orosz szén importját: hivatalosan is elfogadták az új EU-s szankciókat A tagállamok tegnapi beleegyezése után ma az Európai Unió tanácsa írásban is zöld utat adott.\n\nAz európai vevők a legmagasabb árat is megadják a gyakran Tanzánia, Botswana és Madagaszkár távoli bányáiból érkező szénért. Az újraéledő szénkereslet, amelyet az orosz energiáról leszokni igyekvő, ugyanakkor az áramárakat kordában tartó kormányok hajtanak, ütközik a legszennyezőbb fosszilis tüzelőanyagtól való elszakadásra irányuló éghajlatvédelmi tervekkel.\n\nBár a geopolitikai széljárás megváltozása esetén a szénbizniszben rejlő lehetőség rövid életű lehet, néhány szénkészletekkel rendelkező ország mégis úgy látja, hogy a jelenlegi haszonkulcs túl jó lehetőség ahhoz, hogy elszalasszák.\n\nA globális referenciaértéket jelentő ausztráliai Newcastle kikötőjében kereskedett termikus szén ára szeptember 16-án 429 dollár/tonna volt, ami alig marad el a márciusi 483,5 dolláros történelmi csúcstól, és sokszorosan meghaladja a tavaly ilyenkor mért 176 dollár/tonna körüli árat – derül ki a Reuters elemzéséből.\n\nMtwarában tavaly november – az első innen induló szénszállítmány – óta 13 hajó rakodott fel szénnel, míg június vége óta a Shipfix tengeri és áruforgalmi adatszolgáltató elemzése szerint 57 tanzániai szén szállítására irányuló rendelés – azaz a rendelkezésre álló hajókra vonatkozó kérés – jelent meg az azonnali fuvarozási piacon, míg tavaly ugyanebben az időszakban mindössze kettő.\n\nA nemzetközi tengeri szénkereskedelem júliusban elérte a 97,8 millió tonnát, ami az eddigi legmagasabb szint, és több mint 9 százalékkal magasabb az előző évinél – derül ki a Braemar hajózási brókerház elemzéséből. Augusztusban ez a mennyiség 89 millió tonnára esett vissza, főként a legnagyobb termelő Ausztrália exportkiesése miatt.\n\nTanzánia arra számít, hogy az ország szénexportja idén mintegy 696 773 tonnára emelkedve megduplázódik – közölte az ország bányászati bizottsága a Reutersszel –, míg a termelés várhatóan 50 százalékkal, 1 364 707 tonnára emelkedik. Ezért a tanzániai kormány a kivitel megugrásából származó jelentős adóbevételeket megcélozva fontolgatja egy vasútvonal építését, amely a széntermelő Ruvuma régiót kötné össze Mtwarával, mondta Yahya Semamba, a kormányzati bányászati bizottság ügyvezetője.\n\nTanzánia arra számít, hogy az ország szénexportja idén mintegy 696 773 tonnára emelkedve megduplázódik. Fotó: Depositphotos Tanzánia arra számít, hogy az ország szénexportja idén mintegy 696 773 tonnára emelkedve megduplázódik. Fotó: Depositphotos\n\nA tanzániai székhelyű Ruvuma Coal bányavállalat november óta legalább 400 ezer tonna szenet exportált egy kereskedőn keresztül olyan országokba, mint Hollandia, Franciaország és India, a Reuters által vizsgált kereskedelmi adatok szerint.\n\nA szénbányászat jelenleg soha nem látott haszonkulcsokkal dolgozik, amit egyesek a termeléscsökkentésre irányuló erős nyomásnak kitett iparág utolsó hurrájának tekintenek. 2020 végén a szén 75 dolláros tonnánkénti árfolyama mellett egy szénbánya 15 dollár körüli tonnánkénti haszonkulcsot remélhetett, ahogy azonban az árak meghaladták a 400 dollár/tonna szintet, a haszon akár 235 dollár/tonnára is emelkedhetett\n\n– mondta Rob West, a Thunder Said Energy tanácsadó cég elemzője.\n\nA Bluesky bányászati vállalat szerint az európai kereskedők hajlandóak az ázsiai vevők által kínált ár kétszeresét is megfizetni, és már kaptak megkereséseket németországi, lengyelországi és brit vevőktől is. Hasonlóképpen, a tengerparttal nem rendelkező Botswanában a szállítási költségek miatt korábban elképzelhetetlen volt a szén tengeri piacon történő értékesítése, ezért az ország exportjának nagy része a szomszédos Dél-Afrikába, Namíbiába és Zimbabwébe irányult. A jelenlegi árak mellett azonban a botswanai székhelyű Minergy szénbányászati vállalat két, egyenként mintegy 30 ezer tonnás szállítmányt exportált Namíbia Walvis Bay kikötőjéből, és két szénnel rakott vasúti szerelvényt küldött a mozambiki Maputo kikötőjébe.\n\nAz Európai Unió által Ausztráliából, Dél-Afrikából és Indonéziából importált kőszén mennyisége több mint 11-szeresére nőtt az Oroszország ukrajnai invázióját követő négy hónapban. Fotó: Depositphotos Az Európai Unió által Ausztráliából, Dél-Afrikából és Indonéziából importált kőszén mennyisége több mint 11-szeresére nőtt az Oroszország ukrajnai invázióját követő négy hónapban. Fotó: Depositphotos\n\nMadagaszkár, a világ legnagyobb vaníliaexportőre, a globális szénpiac újonca lehet, ugyanis az ország történetében először elkezdett szenet exportálni. Az új belépőknek azonban fel kell készülniük arra, hogy ha a piaci feltételek kedvezőtlenné válnak, akár be is kell szüntetniük a termelést.\n\nA Coalmint indiai tanácsadó cég adatai szerint az Európai Unió által Ausztráliából, Dél-Afrikából és Indonéziából – amelyek hagyományosan az ázsiai piacokat látják el – importált kőszén mennyisége több mint 11-szeresére nőtt az Oroszország ukrajnai invázióját követő négy hónapban.\n\nA brüsszeli Bruegel agytröszt számításai szerint az EU szénfelhasználásának mintegy 70 százaléka, míg a földgázigényének körülbelül 40 százaléka korábban Oroszországból érkezett. Az unió által az orosz szén- és olajimportra kivetett tilalom jelentősen növelte a villamosenergia-termelőkre nehezedő nyomást, hogy alternatív tüzelőanyagforrásokat találjanak, a terheket pedig tovább növelte, hogy Oroszország csökkentette a régióba irányuló gázszállításait.\n\nEnnek eredményeképpen az európai szén- és lignitfelhasználás 25 százalékkal meghaladja az egy évvel korábbit, annak ellenére is, hogy az elmúlt három évben egy sor erőművet bezártak. Ez veszélyezteti a CO2-kibocsátás csökkentésére vonatkozó ambiciózus célkitűzéseket is, hiszen, ha az orosz gázszállítások teljesen leállnak, úgy az unióban a több szén elégetése évente 1,3 százalékkal növeli a CO2-kibocsátást\n\n– számolta ki az Ember energiaipari elemző.\n\nAz európai kormányok szerint a szénfelhasználás növekedése átmeneti változás, bár ez attól is függhet, hogy meddig húzódik az energiaválság, és milyen gyors lesz a megújuló energiaforrásokra történő átállás. A Minergy botswanai bányászati vállalat szerint a szénpiac legalább 2023 közepéig, ha nem tovább, erős marad, ami alatt megduplázhatja termelési kapacitását.\n\nNoha Magyarország ígéretet tett utolsó szénerőművének 2025 végéig történő bezárására, a Mátrai Erőművet jelenleg, az „energia veszélyhelyzet” idején az ország energiaellátása miatt újraindították, és fokozott termeléssel működik. Eközben a magyar kormány úgy vélekedik, hogy a szénbányászat fokozása mellett is tudja tartani a klímacélokat, a 2030-ig vállalt szén-dioxid-kibocsátás csökkentést. Emellett a kormány kiviteli tilalmat rendelt el az energiahordozókra, köztük a szénre is.",
    "Ezekben az országokban volt uralkodó Erzsébet királynő": "Kevesen tudják, de Erzsébet királynő nemcsak a britek uralkodója volt, hanem még egy halom más országé is!\n\nDerült égből villámcsapásként ért a hír, hogy II. Erzsébet királynő 96 éves korában, 70 év uralkodás után örök nyugalomra hajtotta a fejét. A legendás életúttal és különleges pillanatokban gazdag életét a családja mellett a népe tette boldoggá, akik azonban nemcsak Nagy-Britannia állampolgárai voltak.\n\nErzsébet királynő nemcsak a britek királynője volt\n\nII. Erzsébet királynőt sokan elsősorban az Egyesült Királyság uralkodójaként ismerték, de más rangjai is voltak: többek között ő volt az anglikán egyház feje és 14 további nemzetközösségi állam uralkodója, királynője.\n\nA nemzetközösségi államoknak (commonwealth realm) azokat az országokat nevezik, melyek egykor a Brit Birodalom fennhatósága alá tartoztak, majd később független országok (domíniumok) lettek a brit korona fennhatósága alatt.\n\nERZSÉBET királynő egy halom ország uralkodója volt\n\nErzsébet királynő édesapja halála után, 25 éves korában már egyből hét nemzetközösségi állam feje volt (Egyesült Királyság, Kanada, Ausztrália, Új-Zéland, Dél-Afrika, Pakisztán és Srí Lanka), halálakor viszont ennél is több országnak volt az uralkodója.\n\nA Nemzetközösségi Királyságok uralkodójaként II. Erzsébet a halálakor nemcsak az Egyesült Királyság, hanem Kanada, Ausztrália, Új-Zéland, Antigua és Barbuda, a Bahama-szigetek, Belize, Grenada, Jamaica, Pápua Új-Guinea, Saint Kitts és Nevis, Saint Lucia, Saint Vincent és a Grenadine-szigetek, a Salamon-szigetek, valamint Tuvalu uralkodója is volt.\n\nEzen kívül a királynőt még további 36 nemzetközösségi köztársaságban és 5 önálló nemzetközösségi monarchiában ismerték még el államfőnek. Ezek a következők voltak: Banglades, Barbados, Botswana, Ciprus, Dél-afrikai Köztársaság, Dominika, Fidzsi-szigetek, Gambia, Ghána, Guyana, India, Kamerun, Kenya, Kiribati, Malawi, a Maldív-szigetek, Mauritius, Málta, Mozambik, Namíbia, Nauru, Nigéria, Pakisztán, Ruanda, Szamoa, a Seychelle-szigetek, Sierra Leone, Szingapúr, Srí Lanka, Tanzánia, Trinidad és Tobago, Uganda, Vanuatu és Zambia; valamint Brunei, Lesotho, Malajzia, Szváziföld és Tonga.\n\nJogosan állíthatjuk tehát, hogy II. Erzsébet nemcsak a brit, hanem az egész világ szeretett királynője volt!\n\nVia & Via\n\nTetszett a cikk? Oszd meg másokkal is!"
}