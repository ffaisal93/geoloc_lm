{
    "Elítéltek öt kínai mesekönyvírót, „lázító” meséik vannak": "Könyveiket – amelyek birkákról szólnak, amelyek a farkasokat próbálnak a falujukból visszatartani – a hatóságok úgy értelmezték, hogy nyíltan politikai üzenetet hordoznak. A két hónapos tárgyalás után a kormány által kiválasztott nemzetbiztonsági bíró szerint a „lázító szándék” egyértelmű volt.\n\n2020-ban Kína új nemzetbiztonsági törvényt vezetett be, amivel az írók elítélésén túl számos ehhez hasonló esetben szorította vissza a polgári szabadságjogokat. Peking szerint a törvényre azért van szükség, hogy általa fenntartsa a stabilitást és a biztonságot, de a kritikusok szerint a törvény célja a másként gondolkodók eltiprása – írja a BBC.\n\nA törvény megkönnyíti a tüntetők felelősségre vonását, és csökkenti a város általános autonómiáját, miközben növeli Peking befolyását a város politikai és jogi döntéshozatalára.\n\nDemokráciapárti mozgalmat propagáltak\n\nAz öt logopédusból álló csoport, akik egy szakszervezet alapító tagjai voltak, rajzolt elektronikus könyveket készítettek, amelyeket egyesek úgy értelmeztek, hogy a hongkongi demokráciapárti mozgalmat próbálják ismertetni a gyerekekkel.\n\nA felbujtó szándék nem pusztán a szavakból, hanem a tiltott hatású szavakból fakad, amelyek célja, hogy a gyermekek tudatára hassanak\n\n– írta ítéletében Kwok Wai-kin bíró. Azt mondta, hogy a gyermek olvasók a mesék alapján azt hihetik, hogy a kínai hatóságok azzal a „gonosz szándékkal” érkeznek Hongkongba, hogy tönkre tegyék a város lakóinak életét.\n\nKét évet is kaphatnak\n\nLai Man-ling, Melody Yeug, Sidney Ng, Samuel Chan és Fong Tsz-ho, akik már több mint egy évet töltöttek börtönben az ítéletre várva, a következő napokban kapják meg az ítéletet. A 25 és 28 év közötti írók magukat ártatlannak vallották, de akár két év börtönbüntetésre is számíthatnak.\n\n„A mai Hongkongban már azért is börtönbe kerülhetsz, ha farkasokat és bárányokat ábrázoló gyermekkönyveket adsz ki. Ezek az ítéletek abszurd példái az emberi jogok eltiprásának” – mondta Gwen Lee, az Amnesty International jogvédő szervezet munkatársa.\n\nA csoportot egy gyarmati korszakból származó lázítási törvény alapján vádolták meg, amelyet a közelmúltig ritkán alkalmaztak az ügyészek. Szintén szerdán letartóztatták a hongkongi újságíró szakszervezet vezetőjét, alig néhány héttel azelőtt, hogy elhagyta volna a várost, hogy ösztöndíjjal dolgozzon az Oxfordi Egyetemen.\n\n(Borítókép: Anthony Kwan / Getty Images)",
    "Putyin beszéde után Kína is rendkívüli bejelentést tett": "Pekingi sajtótájékoztatóján Mao Hsziao-kung leszögezte: Kína mindent megtesz saját területe védelmében, az országegyesítést pedig elkerülhetetlennek nevezte. Mindazonáltal hozzátette, Peking tiszteletben tartaná Tajvan \"eltérő társadalmi berendezkedését\", beleértve a vallásszabadságot is.\n\nKína mindent megtesz annak érdekében, hogy békésen valósítsa meg az országegyesítést Tajvannal - jelentette ki.\n\nKína saját területe részeként tekint Tajvanra, annak ellenére, hogy a szigetnek 1949 óta független kormánya van. Peking korábban leszögezte: ha kell, erővel gondoskodik az újraegyesítésről.",
    "Az egész világot magával ránthatja a vízkatasztrófa szélén álló Kína": "A probléma sokkal súlyosabb, mint hogy egy évig alig esik az eső. Évtizedek óta tart, hogy Kína túlfogyaszt vízből. Mára ez eljutott addig a szintig, hogy a hatalmas ország egész vízgazdálkodását veszélyezteti. Nemcsak a kínai mezőgazdaságot, az energetikai és feldolgozóipart sújthatja majd tartós vízhiány, hanem annak következményei az egész világgazdaságot fenyegethetik – állapította meg elemzésében a Foreign Affairs amerikai folyóirat.\n\nPósa Tibor írása a Makronómon.\n\nA világ nagy részén történelmi aszály pusztít. Az emberek zöme tisztán látja, hogy ez milyen borzalmas károkat okoz a növénytermesztésben. Az állattenyésztés is megérzi ennek hatását, a mezők kiszáradtak, nincs zöldtakarmány. Az élelmiszeripar sem jut a szükséges nyersanyaghoz, amelyet feldolgozna.\n\nA földműveseknek talán csak egy bibliai méretű sáskajárás hiányzik, hogy elveszítsék életük munkáját.\n\nDe az ipar sem tud fellélegezni, olyan ágazatok korlátozzák a termelésüket, amelyek nagy mennyiségű vizet fogyasztanak. Az egyik ilyen az energiaipar, benne a vízerőművek, de az atomreaktorok hűtéséhez is vizet használnak. Ha nincs áram, semmi sincs. A feldolgozóipar is nagy vízfogyasztó. Magyarország is, amely a Kárpát-medence vízgyűjtő területe, szenved az idei aszálytól.\n\nA fellendülés kora\n\nDe képzeljük el ezt Kínában, ahonnan olyan képek érkeznek, hogy a Jangce egyes szakaszai patakra emlékeztetnek, a folyómederből meg ősi szobrok bukkannak elő. Ha a kínai vízgazdálkodás összeomlik, akkor nagyobb válságot képes okozni még a koronavírus-járványnál és az ukrán háborúnál is. A világ még csak most próbálja megemészteni a galoppozó infláció és energiaválság első falatjait, kinek hiányzik ezek tetejébe még a keletről jövő vízválság is.\n\nA vizet nem lehet helyettesíteni, a víz az élet.\n\nA felzárkózás évei alatt mennyit köszönhetett Kína annak, hogy az észak-kínai folyók bő vízhozamúak voltak, a fellendülés négy évtizedében szinte bármennyit ki lehetett belőlük venni. Kína naponta – a lakossági, mezőgazdasági és ipari felhasználást összesítve – tízmilliárd hordó vizet fogyaszt. Ennél hétszázszor kevesebb kőolajra van szüksége – ismertette a Foreign Affairs amerikai külpolitikai folyóirat minapi számában. A gyors gazdasági fejlődésnek és az önellátást célul kitűző élelmezésbiztonsági politikának köszönhetően folyamatosan nőtt a kínai vízfelhasználás. Az Észak-kínai-síkság környékén 2020-ban az egy főre rendelkezésre álló vízkészlet 253 köbméter volt, ami 50 százalékkal alacsonyabb, mint az ENSZ vízhiányt meghatározó számadata. A jelentős nagyvárosokban is – mint Peking, Sanghaj, Tiencsin és több más nagyobb település – ez volt a helyzet, sőt még ennél is kevesebb mennyiséget produkáltak. Hongkong például már jó pár évtizede a wc-öblítésre tengervizet használ, olyan kevés ugyanis a város édesvízkészlete.\n\nA Kínai Ökológiai és Környezetvédelmi Minisztérium egy 2018-as tanulmánya megállapította, hogy az ország vízkészletének egy része – 19 százaléka – nem alkalmas emberi fogyasztásra. A fellelhető talajvíznek a harmada is ártalmas az embernek, 16 százaléka meg semmire sem használható. Peking a jövőben majd kezelni tudja ezt a vizet, ez viszont jelentős mennyiségű villanyáramot igényel. Az amerikai jelentés megállapította, hogy a Kínai Kommunista Párt jobbnak látja hallgatni ezekről a problémákról, nehogy az emberek kérdéseket fogalmazzanak meg a hozzáértésről és a kapacitási gondokról.\n\nFelhővetés\n\nA fő gond az, hogy túl sok vizet vesznek ki az Észak-kínai-síkság folyóiból. Ez vezet az általános vízválsághoz. Ráadásul az amerikai űrügynökség, a NASA felvételei azt is igazolják, hogy ez a talajvíz esetében is igaz. Kína legnépesebb részén, a Jangce folyótól északra, ahol egymilliárd ember él, az elmúlt másfél évtizedben a térség tavaiban, folyóiban és víztartó rétegeiben folyamatos csökkenés volt tapasztalható.\n\nA kínai pártvezetők is látták a problémát: 2003-tól hatvanmilliárd dolláros programba kezdtek, amelynek célja az, hogy a Jangce mellékfolyóiból biztosítsanak vizet a száraz északnak.\n\nA „felhővetéssel” is próbálkoztak, rakétákkal és repülőgépekkel olyan anyagot juttattak az égbe, amely elősegíti az esőfelhők gyülekezését. Ám ezek a kísérletek nem voltak elegendőek a válság leküzdésére. Kínai tudósok szerint, ha a kedvezőtlen tendenciák folytatódnak, akkor 2030-ra a terület vízmennyisége újabb 25 százalékkal csökkenhet. Ez pedig olyan intézkedések elfogadását válthatja ki, amelyek jelentősen befolyásolhatják a kínai társadalom életét. A vezetésnek még éhínségre is fel kell készülnie.\n\nAz amerikai külügyi folyóirat szerint a kínai pártvezetés jól tudja, hogy 17 kínai dinasztia közül ötnek bukásában szerepet játszott a pusztító éhínség.\n\nAz önellátási politika erőltetése, az, hogy az öntözésre több vizet vesznek ki, mint amennyit a természet pótolni tud, ez vezetett a mai vízhiányhoz. A parasztok elérték a párt által kitűzött termésmennyiséget: az Észak-kínai-síkságon az ország búzatermelésének 60 százaléka, a kukoricának 45, a gyapot 35 százaléka terem meg. A térségben 80 millió tonna búzát (ez megfelel Oroszország éves termésének), 125 millió tonna kukoricát arattak, ami háromszorosa Ukrajna éves termelésének. A gazdák már évtizedek óta érzik, hogy valami baj van: mindig mélyebbre kell ásni, ha vizet akarnak találni. Ám csak öntözéssel tudják teljesíteni a párt által elvárt magas kvótákat. Ha a vízhiány tovább növekszik, akkor Kína 33 százalékkal kevesebb terméssel kell hogy beérje – ez a kínai kutatók véleménye is. A mezőgazdaság használja fel az éves vízkészlet 60 százalékát. A többnyire kis területen, átlagban úgy három hektáron termelő gazdák nem tudják megfizetni a korszerűbb öntözőtechnológiákat.\n\nEnergiafalók\n\nA kínai központi vezetésnek a kieső termésmennyiség pótlására a világon évente megtermelt búza 20 százalékát és a kukorica 13 százalékát kellene az országba behoznia. Bár Pekingnek van a világon a legnagyobb gabonatartaléka, a piacok azonnal megérzik a keresletnövekedést, amire még feljebb kúsznak az élelmiszerárak. A rizshiány még ennél is nagyobb sokkot válthat ki.\n\nHiába próbálták Kínában burgonyával kiváltani, a rizs egész Ázsiában nélkülözhetetlen alapélelmiszer, ráadásul főleg a szegényebb rétegek körében.\n\nHa kevés a víz, akkor pangnak a rizsmezők, kevesebb lesz a betevő falat – ilyen egyszerű a képlet. Ez pedig egész Ázsiában olyan mozgásokat indíthat el, amelyekbe rendszerek bukhatnak bele.\n\nA kínai vízproblémák túlmutatnak a mezőgazdaságon – szögezte le a Foreign Affairs. Kínában működik a világ legnagyobb energiaszektora. Ezek az üzemek valódi vízfalók. Bár Kína kiterjedt beruházásokat folytat a megújuló ágazatokban, az áramtermelésének 90 százaléka még mindig jelentős vízfogyasztó. Tegyük fel, hogy a gátak mögötti alacsony vízállás miatt 15 százalékkal csökken a kínai vízerőművek termelése. A kínai rendszerben csak a szénerőművek képesek ezt a kiesést azonnal pótolni. A zöldek meg frászt kapnak: hát visszajutottunk a kiindulópontra?! Arra mérget vehetnek, hogy a kínai vezetés a környezetvédelmi célokért nem fog társadalmi robbanást megkockáztatni. Az elveszett energiát pótolni kell, ha szénnel, akkor bizony azzal. Ráadásul még az erőműveket sem lesz egyszerű szénnel ellátni, ugyanis az alacsony vízállás miatt csak kevésbé megrakott uszályok tudnak a folyón haladni.\n\nHogyan érintené az áramhiány a kínai vállalatokat, amelyek jelenleg 65 százalékban használják fel az ország termelését?\n\nBiztos, hogy nem örülnének neki. Rég elmúlt az az idő, amikor széles kört érintő áramkimaradások voltak Kínában. Nyilván az üzemeket időről időre le kellene kapcsolni a hálózatról, vagy közülük az energiafalókat végleg bezárni. Ha ilyen intézkedések következnének be, azok súlyosan érintenék a globális kereskedelmi láncokat.\n\nVeszélyben a nyersanyagellátás\n\nA nyersanyagellátás is veszélybe kerülne, ha a rengeteg kohászati üzemre is időlegesen lakat kerül. Elég, ha megemlítjük az alumíniumot, ólmot, vasat, mangánt, cinket és ritkaföldfémet előállító öntödéket. 2021-ben egy kínai magnéziumkohó, amelynek működését áramhiány miatt korlátozták, felfordulást okozott a világpiacon. A Sanhszi tartományban lévő vállalat ugyanis a világ magnéziumtermelésének ötven százalékát adja.\n\nAmikor apadni kezdtek a készletek, a magnézium ára a tőzsdéken a korábbi hétszeresére drágult.\n\nEurópában meg a nagy autógyártók türelmetlenül várták a kínai magnéziumszállítmányok érkezését. A felmerülő problémák nemcsak Kínában akadályozhatják a környezetvédelmi elvek követését, hanem még exportra sem jut az ilyen eszközökből. A napelemekhez használt poliszilícium Kínából érkezik, csakúgy, mint a szélturbinák ritkaföldfémből készülő alkatrészei.\n\nValós ár\n\nMég 2018-ban mondta Charlie Parton brit diplomata, Kína-kutató a következőket: “Kína nyomtathat pénzt, de vizet nyomtatni nem tud.” A brit jól megérezte a jelenlegi helyzet komolyságát, amely nagy fejfájást okoz Pekingnek. A felmerülő lehetőségek közül az első, hogy mindenki fizesse meg a víz valós árát, ekkor majd elkezdenek takarékosabban bánni vele. Igen ám, de ha ez megtörténne, akkor Kínában is minden drágulna. Ezt nem engedheti meg magának a párt, amely a haladást jelölte ki fő céljául, amely az életszínvonal szintjének folyamatos emelkedésével egyenlő.\n\nA pekingi vezetés azt szorgalmazza, hogy a vízkínálati oldalt kell erősíteni.\n\nIlyen az a tervezet, amely délről szállítana vizet északra, mégpedig 2030-tól évente mintegy 21 milliárd köbmétert. A szakértők szerint ennek duplája sem lenne elég. A közelmúlt bejelentése szerint a Három-szoros gát – a világ legnagyobb gátrendszere – vizét Pekingbe vezetik, hogy enyhítsenek a főváros és térsége vízhiányán. Felmerült az a gondolat is, hogy a Tibeti-fennsíkról vagy az orosz Szibériából, például a Bajkál-tóból kellene vizet szerezni a szomjúhozó északnak. A tervek megvalósítása földrajzilag bonyolult, kivitelezése tetemes kiadásokat igényel, és politikailag sem kívánatos. A tengervíz sótalanítása is szóba került. Ez is rengeteg energiát igényel, drága, és csak töredékét biztosítaná annak a vízmennyiségnek, amelyre Kínának szüksége lenne.\n\nA jelenlegi aszály csak ront a helyzeten. Egyeseknek eszébe juttatta az 1876-ban és 1928-ban elkezdődött aszályos időszakot, amely évekig tartott. Ha a pártvezetésben hamarosan nem születik valamilyen megoldási terv – vélte a Foreign Affairs –, akkor Kínában napról napra közelebb kerülnek ahhoz a pillanathoz, amikor már késő lesz a cselekvés.\n\n(Fotó: Pixabay)",
    "Letartóztattak egy harmonikást Hongkongban, amiért a királynő temetése napján eljátszotta a brit himnuszt": "Letartóztattak a hatóságok egy zenészt, aki II. Erzsébet temetése napján eljátszotta a brit himnuszt Hongkongban – írja a The Guardian, amit az MTI szemlézett.\n\nOliver Ma zenészt hétfő este vették őrizetbe a hongkongi brit konzulátus épületénél, ahol több százan gyűltek össze, hogy virágokkal és gyertyagyújtással róják le tiszteletüket az elhunyt királynő emléke előtt.\n\nAz eseményen – amelyről több videófelvétel is felkerült a közösségi média oldalaira – Ma tangóharmonikán eljátszotta a brit himnuszt, valamint a Hongkong korábbi, nem hivatalos himnuszának számító Dicsőség Hongkongnak című dalt, amely a 2019-es és 2020-as ellenzéki tüntetéseken is nagy népszerűségnek örvendett.\n\nA 43 éves férfi őrizetbevételét a hatóságok kedden megerősítették, hozzátéve, hogy a zenészt „lázítás és bujtogatás” miatt letartóztatták.\n\nMát 2020 óta összesen háromszor vették őrizetbe, ugyanis az ellenzéki tüntetéseken a Dicsőség Hongkongnak angol változatát játszotta.\n\nII. Erzsébet halála óta több mint 13 ezren írták alá a brit konzulátus részvétnyilvánító könyvét Hongkongban.\n\nHongkong 1997-ben százötven év után került vissza Kínához Nagy-Britanniától. Jóllehet Peking ígéretet tett arra, hogy kiterjedt autonómiát biztosít a városnak, a Kína által 2020-ban bevezetett hongkongi nemzetbiztonsági törvény érvénybe léptetése után a nemzetközi közvélemény aggodalmát fejezte ki Hongkong státusza és a hongkongi ellenzék helyzete kapcsán."
}