{
    "STA: Kanada opušča covidne omejitve za vstop v državo": "Ottawa, 26. septembra - Kanada bo 1. oktobra odpravila vse ukrepe na zunanjih mejah v zvezi s pandemijo novega koronavirusa, so danes potrdile tamkajšnje zdravstvene oblasti. Potnikom tako ob prihodu v Kanado več ne bo treba skrbeti glede mask, obveznih testiranj, cepljenj ali morebitnih karanten, poroča francoska tiskovna agencija AFP.",
    "V Kanadi Pogačar in van Aert za prvo mesto na UCI-lestvici": "Dve leti je kolesarska svetovna serija minila brez najpomembnejših enodnevnih dirk v Severni Ameriki, vzrok pa je bila koronovirusna pandemija. A zdaj se bosta končno izvedli deveti izvedbi Velike nagrade Quebeca in Velike nagrade Montreala, obe dirki pa si v petek in nedeljo zvečer oglejte v neposrednem prenosu na TV SLO 2/MMC-ju! Vključitev v dirko bo ob 19.50, prenos pa bo trajal vse do 22.40.\n\nPogačar prvič v Kanadi\n\nTadej Pogačar je skupaj z Woutom van Aertom prvo ime kolesarskega konca tedna v francoskem govorečem delu Kanade, na obeh dirkah pa bo tekmovala še trojica Slovencev iz ekipe Bahrain Victorious: Matej Mohorič, Jan Tratnik in Matevž Govekar.\n\nObe krožni mestni dirki sta zadnji tekmovalni pripravi na bližajoče se svetovno prvenstvo, ki ga bo med 18. in 25. septembrom v Avstraliji gostil Wollongong. Razgibani trasi sta primerni generalki, tudi za prvega favorita van Aerta in kapetana Slovenije Pogačarja.\n\nWout van Aert je prvi favorit tako v petek v Quebecu kot v nedeljo v Montrealu, medtem ko naj bi Tadej Pogačar krojil razplet zlasti na težji nedeljski dirki. Foto: Reuters\n\n\"Prvič sem v Kanadi, zato sem še posebej motiviran. Tako VN Quebeca kot Montreala sta zame novi dirki, a sem od ekipnih kolegov, ki so tu že dirkali, slišal same dobre stvari. Dva od njih sta tudi že zmagala v Kanadi,\" je na srednem medijskem dnevu povedal Pogačar, ki je bil najbolj zaželen sogovorec sedme sile v Quebecu. Čez lužo na etapni dirki Po Kaliforniji je sicer Pogačar maja 2019 slavil svojo prvo tako etapno kot skupno zmago v svetovni seriji.\n\nNa voljo 1000 točk, razlika pa le 165 točk\n\nŽe v Kanadi bo posredi prestižni boj za številko ena svetovnega kolesarstva po lestvici Mednarodne kolesarske zveze. Na najnovejši UCI-lestvici se je van Aert Pogačarju približal na vsega 165 točk. Ker tako Quebec kot Montreal spadata med klasike, kjer zmagovalec prejme kar po 500 točk, sočasno pa dirk ni bilo na sporedu že od leta 2019, je v zraku prva menjava po letu dni. Lanskega septembra je van Aert za dva tedna že prehitel Pogačarja.\n\nKo smo že pri UCI-lestvici: zaradi odstopa na Dirki po Španiji bo Primož Roglič v torek izgubil dve mesti. Eno na račun zmagovalca letošnje Dirke po Franciji in ekipnega kolega Jonasa Vingegaarda, drugo pa v korist na La Vuelti 22 vodilnega Remca Evenepoela.\n\nMohorič ne gre po izid in tudi ne na SP\n\nV zadnjih tednih je iz elitne deseterice zdrsnil Matej Mohorič, vse na 31. mesto. Po prebolelem covidu in mononukleozi se zmagovalec Milano–Sanremo vrača na dirke, kjer pa ne gre pričakovati kakšnega uspeha. Ob L'Etape by Tour de France v Kranju je Mohorič za MMC potrdil, da v Kanado ne gre dirkat za izid, temveč v podporo ekipe, ker pa letos še ne bo 100-odstoten, se je tudi odpovedal nastopu na letošnjem SP-ju.\n\nPri bahrajncih sta med osmerico še dva Slovenca. Jan Tratnik se želi od ekipe posloviti z vidno predstavo, medtem ko Matevž Govekar hitro nabira izkušnje med kolesarsko elito, od kar je poleti prestopil v svetovno serijo. Dirki v Kanadi je imel v programu tudi Luka Mezgec, ki pa je grdo padel na VN Bretanje in je ostal tako brez obeh dirk kot tudi nastopa v Avstraliji. Mimogrede: uradna predstavitev slovenske reprezentance za SP 2022 bo v ponedeljek ob 11.00 v Ljubljani.\n\nKrog po parku v Quebecu, kjer se je nekoč odločila prihodnost pokrajine in Kanade, najtežji del z vzponi pa je pod gradom Frontenac. Côte de La Montagne je 375 metrov strma klančina s povprečjem 10 odstotkov, nato pa vse do zaključka kroga sledijo sicer blažje klančine. Foto: Organizator\n\nPetek bolj po okusu godu Matthewsa, Sagana ...\n\nPrva kanadska dirka – VN Quebeca je bolj po okusu poskočnih sprinterjev, ki jih krajši klanci zlepa ne izločijo. Zadnji dve dirki v prestolnici francoske Kanade je dobil Michael Matthews, pred Avstralcem pa je dvakrat zapored slavil Peter Sagan. Oba sta tudi navzoča tudi letos in bi morala krojiti razplet. Petkova dirka v Quebecu ima 12,6 km dolg krog, ki ga bodo prevozili 16-krat za 201,6 km dolžine, pri čemer bo treba premagati tudi 2976 višinskih metrov, ključno selekcijo pa opravlja Côte de La Montagne.\n\nV nedeljo prava generalka za Wollongong\n\nDruga kanadska dirka – VN Montreala je težja in čisto prava generalka za letošnji SP. V nedeljo kolesarje čaka 18 krogov po 12,3 km dolgi krožni stezi, skupno bodo morali v 221,4 km kar prek 4842 višinskih metrov do cilja v parku Jeanne-Mance. Najtežji del montrealskega kroga je Voie Camilien‐Houde. Leta 2019 je slavil Greg van Avermaet, pred njim Matthews, Diego Ulissi ...\n\nKrog nedeljske dirke v Montrealu: več vzpenjanja na daljših klančinah. Najtežji del je tukaj na začetku kroga: Voie Camilien‐Houde je 1,8 km vzpon s povprečnim 8-odstotnim naklonom. Foto: Organizator\n\nZa obe dirki in za SP je prvi favorit ravno Wout Van Aert, ki ima močno ekipno podporo, v postavi je tudi Christophe Laporte kot drugi možni adut čebel. Močno se izpostavlja Eritrejca Biniama Girmayja, Matthewsa, tudi Sagana ... Poznavalci v boju za petkovo zmago vidijo še kopico drugih hitrih kolesarjev, ki jih klanci ne motijo: Alex Aranburu, Alberto BEttiol, Magnus Cort Nielsen, Pello Bilbau, Jasper Stuyven ... Vse skupaj obeta pestro in zanimivo krožno dirko, zato vabljeni k ogledu na TV SLO 2/MMC-ju!\n\nPogačar bo v Quebecu lovil formo za svetovno prvenstvo",
    "Kanado pretresel napad, v katerem je bilo zabodenih več kot 25 ljudi, 10 ljudi je umrlo": "Preiskovalci na enem od krajev zločina. Foto: Reuters\n\nGre za enega najhujših množičnih pobojev v zgodovini moderne Kanade, poroča Reuters.\n\nSmrtne žrtve in ranjence so našli na 13 lokacijah v staroselski skupnosti James Smith Cree Nation, v kateri na redko poseljenem območju živi približno 3400 ljudi, ki se pretežno ukvarjajo s kmetijstvom, lovom in ribolovom.\n\nPolicija je prebivalcem dejala, naj se skrijejo, medtem ko poteka obsežna iskalna akcija za napadalcema. Osumljenca so identificirali kot 30-letnega Mylesa Sandersona in 31-letnega Damiena Sandersona, ki sta oborožena in na begu.\n\nOsumljenca sta bila nazadnje opažena v črnem avtomobilu nissanu rogue v mestu Regina, približno 320 kilometrov južno od lokacije napadov na staroselsko skupnost James Smith Cree Nation in vasi Weldon, je sporočila policija.\n\n\"Ne zapuščajte varne lokacije. Bodite pazljivi, koga spuščate v svoj dom,\" je na Twitterju sporočila območna policija, ki je v iskanju osumljencev vzpostavila nadzorne točke.\n\nGrozljiv zločin v Kanadi\n\nNagib napada neznan\n\nNagib napadalcev še ni znan. \"Zdi se, da so bile nekatere žrtve morda tarče, nekatere pa morda naključne. Tako da bi bilo govoriti o nagibu v tem trenutku zelo težko,\" je na novinarski konferenci sporočila Rhonda Blackmore, poveljujoča častnica kanadske kraljeve policije Saskatchewan.\n\nDamien Sanderson (levo) in Myles Sanderson sta glavna osumljenca za napad. Foto: AP\n\nVoditelji staroselske skupnosti menijo, da je napad povezan z nedovoljenimi drogami. \"To je uničenje, s katerim se soočamo, ko škodljive nezakonite droge vdrejo v naše skupnosti,\" je dejala Federacija suverenih domorodnih narodov, ki zastopa 74 staroselskih skupnosti v Saskatchewanu.\n\nMaja letos so Mylesa Sandersona v okviru programa Saskatchewan Crime Stoppers, ki spodbuja javnost k sodelovanju s policijo, uvrstili na seznam ljudi, ki so \"nezakonito na prostosti\". Več podrobnosti o tem ni znanih.\n\nTrudeau zgrožen nad napadom\n\nV skupnosti so razglasili izredne razmere. Prebivalci provinc Saskatchewan, Manitoba in Alberta, gre za območje, veliko kot približno polovica Evrope, so na mobilne telefone prejeli sporočilo s svarilom o iskanju nevarnih oseb.\n\nPremier Justin Trudeau je na Twitterju napad opisal kot \"grozljivega in srce parajočega\". \"Šokiran in pretresen sem nad grozljivim napadom. Storilci morajo odgovarjati za svoja dejanja.\" Dodal je, da je kanadska vlada staroselski skupnosti James Smith Cree Nation \"pripravljena pomagati na vsak mogoč način\".\n\nStaroselsko prebivalstvo predstavlja manj kot pet odstotkov od približno 38-milijonskega kanadskega prebivalstva in trpi zaradi višje stopnje revščine, brezposelnosti in krajše pričakovane življenjske dobe kot drugi Kanadčani.",
    "Najmlajša št. 1 na vrh skupine potisnila Kanado": "Že v petek sta si Nemčija in Italija priigrali uvrstitev med najboljšo osmerico v teniškem tekmovanju za Davisov pokal, ponoči se jima je pridružila še Nizozemska. Izpadli sta Velika Britanija in Francija. Za Španijo pa je prvi igralec sveta Carlos Alcaraz, nedavni zmagovalec OP ZDA, izgubil dvoboj proti Kanadčanu Felixu Auger-Aliassimu.\n\nV Bologni je Matteo Berrettini v 71 minutah premagal Argentinca Sebastiana Baeza s 6:2, 6:3, nato pa je Jannik Sinner ugnal Francisca Cerundola s 7:5, 1:6 in 6:3, s čimer si je Italija že zagotovila napredovanje.\n\nNato je italijanski par Simone Bolelli – Fabio Fognini v treh nizih izgubil v dvojicah proti dvojici Maximo Gonzalez – Horacio Zeballos.\n\nV Hamburgu sta junaka večera postala Kevin Krawietz in Tim Pütz, ki sta v dvojicah Nemčiji priigrala odločilno točko za zmago nad Belgijo.\n\n»Večeri, kot je bil ta, še dolgo živijo v našem spominu,« je po dvoboju dejal nemški kapetan Michael Kohlmann.\n\nZmaga Nemčije je pomenila, da je iz nadaljevanja v skupini C že izpadla Francija.\n\nNastop na 50. dvoboju Davisovega pokala v domačem Glasgowu pa ni prinesel sreče Andyju Murrayju, saj je v paru z Joejem Salisburyjem tesno izgubil proti Nizozemcema Wesleyju Koolhofu in Matweju Middelkoopu.\n\nNizozemski par je Britanca premagal s 7:6, 6:7 in 6:3 ter se na vrhu skupine D pridružil reprezentanci ZDA. Nizozemska bo tako prvič po letu 2005 spet zaigrala med najboljšo osmerico na svetu.\n\nV Valencii pa je Carlos Alcaraz, najmlajša številka 1 svetovnega tenisa v zgodovini, po zmagi na odprtem prvenstvu ZDA v New Yorku presenetljivo izgubil pred domačimi navijači. Felix Auger-Aliassime, 13. igralec sveta, je bil boljši s 6:7, 6:4 in 6:2, Španija pa je v skupini B klonila proti Kanadi.\n\nZ zmago se je Kanada prebila na vrh skupine in jo le še en korak loči od napredovanja na finale, ki bo novembra v Malagi.",
    "Pogačar lovi formo za zadnja vrhunca, v Kanadi tudi trojec Bahraina": "Slovenski as Tadej Pogačar (UAE Team Emirates) se te dni v Kanadi pripravlja na tamkajšnji klasiki, ki sodita v svetovno serijo kolesarstva. Ob njem bodo na velikih nagradah Quebeca v petek in Montreala v nedeljo v dresu Bahrain-Victoriousa nastopili še Matej Mohorič, Jan Tratnik in Matevž Govekar.\n\nKanadski klasiki se vračata na program dirk najvišje ravni po odpovedih v letih 2020 in 2021 zaradi pandemije novega koronavirusa ter omejitev letalskega prometa. Leta 2019 sta tam slavila Avstralec Michael Matthews v Quebecu in Belgijec Greg Van Avermaet v Montrealu.\n\nZa kmalu 24-letnega Pogačarja, rojstni dan bo praznoval 21. septembra med svetovnim prvenstvom v Avstraliji, bo to prvi nastop v Kanadi. Na severnoameriških tleh je sicer že slavil zmago, ko je bil v svoji prvi sezoni med elito pred tremi leti najboljši na dirki po Kaliforniji.\n\nPreizkušnja je vmes izginila iz koledarja, Pogačar pa je v zadnjih letih postal eden najboljših ter najbolj vsestranskih kolesarjev na svetu. Letos je sicer po dveh zmagah predal krono najboljšega na dirki po Franciji, ugnal ga je le Danec Jonas Vingegaard, v zaključku sezone pa se bo posvetil preostalima velikima ciljema.\n\nPriprava na SP v Avstraliji\n\nKanadski klasiki bosta namreč priprava na svetovno prvenstvo v Wollongongu v Avstraliji ter branjenje lanske zmage na klasiki odpadajočega listja po Lombardiji. Trenutno še prvi kolesar lestvice Mednarodne kolesarske zveze bo na cestni dirki v Avstraliji nastopil 25. septembra, nato pa se bo podal v Italijo na tri klasične preizkušnje v začetku oktobra. To bodo dirka po Emiliji (1. 10.), klasika treh dolin Vareseja (4.) in Lombardija (8.).\n\nŠe pred tem bo opravil s kanadskima klasikama. Prva bo na sporedu v petek v Quebecu. Kolesarje tam čaka razgiban 12,6 km dolg krog, ki ga bodo prevozili 16-krat za 201,6 km. Skupno bo treba premagati tudi 2976 višinskih metrov.\n\nV nedeljo nato sledi še težja preizkušnja v Montrealu. Tam jih čaka 18 krogov po 12,3 km dolgi krožni stezi, skupno bodo morali v 221,4 km kar prek 4842 višinskih metrov do cilja v parku Jeanne-Mance.\n\nPogačar je po Touru nastopil na klasiki San Sebastian in po slabem dnevu odstopil, nato pa je dirkal še na bretonski klasiki in zasedel 89. mesto. Po nekaj tednih priprav zdaj sledita kanadski preizkušnji, na katerih bo skušal dvigniti krivuljo forme proti elitnim tekmecem.\n\nWout van Aert je prvi favorit. Foto: Guliverimage\n\nVan Aert prvi favorit\n\nNa obeh bo prvi favorit Belgijec Wout Van Aert (Jumbo-Visma), ki se prav tako pripravlja na svetovno prvenstvo, kjer bo letos nastopil le na cestni dirki. Tu so od favoritov še Avstralec Matthews, Francoza Benoit Cosnefroy (AG2R Citroen) in Christophe Laporte (Jumbo-Visma), Italijan Alberto Bettiol (EF Education-EasyPost), Španec Alex Aranburu (Movistar) ter vse bolj izpostavljeni Eritrejec Biniam Girmay (Intermarche-Wanty-Gobert).\n\nMed izpostavljenimi je tudi Matej Mohorič, ki pa je imel po zmagi na prestižni preizkušnji Milano-Sanremo in zelo dobri spomladanski sezoni klasik veliko težav z zdravjem in posledično formo. Za zadnji del sezone upa, da bo bolj pri močeh, čeprav v intervjuju za Sportal ni izključil možnosti, da bi izpustil svetovno prvenstvo v Avstraliji.\n\nTokrat bo v dresu Bahrain-Victoriousa skušal priti do visoke uvrstitve skupaj z Italijanom Damianom Carusom in Špancem Pellom Bilbaom. V ekipi bosta pomagala tudi Jan Tratnik, ki se prihodnjo sezono seli k Jumbo-Vismi slovenskega asa Primoža Rogliča, in Govekar. Slednji je v prvih nekaj mesecih poklicne kariere v ekipi svetovne serije že dobil eno od etap dirke pri Burgosu.\n\nDanašnja dirka v Quebecu se bo začela ob 17. uri, najboljši bodo v cilju nekaj po 22. uri. Nedeljska preizkušnja v Montrealu se bo začela ob 16.15 in prav tako trajala do okoli 22. ure po srednjeevropskem času.\n\nPreberite še:",
    "Nov boleč poraz Argentincev, evropski prvaki zanesljivo v izločilne boje": "Na tekmi četrtega dne svetovnega odbojkarskega prvenstva so Nizozemci po preobratu s 3:2 premagali bronasto z zadnjih olimpijskih iger Argentino in ji zadali drugi poraz po tie-breaku. Evropski prvaki Italijani so vlogo favorita upravičili proti Turčiji (3:0). Slovenci so po nedeljskem porazu s Francijo tekmovanja prosti, v torek ob 20.30 se bodo udarili z Nemci. Čeprav niso imeli tekme, bi si že lahko zagotovili napredovanje, a se scenarij (poraz Ukrajine in Portorika) ni uresničil.\n\nNa uvodni tekmi četrtega dne so Kanadčani v skupini E s 3:0 premagali Kitajsko in vknjižili prvo zmago. Slednja je na dnu brez točk, Kanada in Turčija sta zdaj pri treh, medtem ko je Italija po novi zanesljivi zmagi, tokrat s 3:0 proti Turčiji, na vrhu s šestimi in si je že zagotovila nastop med 16 najboljšimi.\n\nNov maraton so v skupini F odigrali Argentinci in znova ostali praznih rok. Proti Nizozemcem so vodili z 2:0, nato pa tekmecem dopustili popoln preobrat. Glavni kreator tega je bil s 30 točkami korektor Nimir Abdel-Aziz. Nizozemci so si z drugo zmago priigrali vstopnico za izločilne boje, Argentinci, ki so še drugič izgubili po tie-breaku (prvič proti Iranu), pa bodo svojo priložnost iskali v sredo proti Egiptu. Na popoldanski tekmi skupine je Iran še drugič zmagal.\n\nSrbi pri dveh zmagah, Ukrajinci premagali Tunizijo\n\nV skupini A je z drugo zmago med 16 najboljših napredovala izbrana vrsta Srbije. S 3:0 je v poljskih Katovicah ugnala reprezentanco Portorika. Na vrhu lestvice ima šest točk, sledita pa Ukrajina in Tunizija s po tremi. Ukrajinci so zanesljivo s 3:0 ugnali Tunizijce. Na dnu skupine je Portoriko brez točk.\n\nSlovenska priprava na Nemce Slovenci bodo v torek ob 20.30 igrali še z Nemci. Foto: Siniša Kanižaj/Sportida\n\nSlovenski odbojkarji imajo po nedeljskem porazu z olimpijsko prvakinjo Francijo tekmovanja prost dan, že v torek pa jih čaka zadnji obračun skupinskega dela z Nemčijo.\n\nSlovenci so trenutno drugi v svoji skupini, a tudi morebitni padec na tretje mesto ne bi bil nujno usoden, saj bi lahko napredovali kot ena od štirih najboljših tretjeuvrščenih reprezentanc − na vrhu te lestvice je trenutno prav Nemčija.\n\nČe bi v skupini A izgubila tako Portoriko kot Ukrajina, bi si Slovenci že zagotovili napredovanje, a se scenarij ni uresničil, saj so Ukrajinci zvečer ugnali Tunizijo.\n\nKako v izločilne boje? Vsaka reprezentanca v skupini odigra tri tekme, nato takoj sledijo izločilni boji. Najboljši dve izbrani vrsti iz vsake skupine in štiri najboljše tretje reprezentance napredujejo v osmino finala, za preostalih osem pa je prvenstva po skupinskem delu konec. V osmini finala bodo reprezentance igrale glede na uvrstitev v skupinskem delu, 1. s 16., 2. s 15. ... Sistem je postavljen tako, da gostitelja v primeru preboja v osmino finala in četrtfinale ti tekmi igrata doma. Slovenci in Poljaki bodo tako v primeru napredovanja v izločilne boje – ne glede na to, s katerega mesta so napredovali – napredovali kot najvišje uvrščeni reprezentanci (1. in 2.). Gostitelja tako v primeru napredovanja v osmino finala čaka reprezentanca, ki je napredovanje ujela za rep oziroma je napredovala kot 15. ali 16.",
    "Vsak dan prvi": "Namizna aplikacija Internet Explorer odhaja v pokoj\n\nZagotovite si nemoten vstop v svet aktualnih novic in jo nadomestite z najnovejšo verzijo Chromea, Firefoxa, Safarija ali Microsoft Edgea.",
    "Ruralna medicina v kanadski divjini – oskrba od zibke do groba, dežurstva 24 ur dnevno": "Nova Fundlandija in Labrador sta zrasla na ribiških zaselkih in del ta tradicije se ohranja še danes. Čeprav je imela ribiška industrija v 80. in 90. letih veliko škodo, zdaj počasi tradicijo oživljajo. Na sliki: Otok Fogo. Foto: MMC RTV SLO/Kaja Sajovic\n\nPoklic t. i. ruralnega ali podeželskega zdravnika je predstavljen kot intenziven, a hkrati tisti, kjer s krajevnim prebivalstvom stke nadvse prisrčne in tesne stike.\n\nKako je videti ruralna medicina oz. ruralno zdravilstvo v praksi? Do neke mere podobna, a manj romantična. In precej bolj stresna. Še posebej, če ste edini zdravnik, ki brez vsake opore kolegov specialistov streže vsaki potrebi prebivalstva, običajno starajočega se, kot je to navada na takih bolj odmaknjenih območjih.\n\nV Kanadi v zadnjem času kronično primanjkuje družinskih zdravnikov, še posebej pa družinskih zdravnikov na teh ruralnih območij, stanje pa je ponekod tako obupno, da so določene regije ostale brez enega samega zdravnika.\n\nEna od takih lokacij, ki smo jih ta mesec obiskali, je Fogo, otok z 2200 prebivalci ob obali Nove Fundlandije v Atlantskem oceanu, sicer priljubljena turistična destinacija, ki slovi po svoji prelepi, neokrnjeni severnjaški pokrajini, slikovitih ribiških vasicah, večstoletni tradiciji pomorstva in ribolova ter, v zadnjih letih, tudi po luksuznem hotelu Fogo Island Inn, ki privablja take goste, kot so Barack Obama, Justin Trudeau, Gwyneth Paltrow in David Letterman.\n\nPrenočitev v tem impresivnem hotelu, ki skuša v svoje delovanje vpeti lokalno skupnost in jo oživiti ter dati mladim razlog, da ostanejo na otoku, znaša okoli 3000 dolarjev. Minimalno število prenočitev je štiri. A ravno ta odročnost, ki predstavlja velik čar obiskovalcem, še posebej tistim v iskanju podeželske idile, je tudi tista, ki odvrača zdravnike.\n\nLeta 2013 odprti Fogo Island Inn privablja petične goste in ustvarja delovna mesta na otoku, kjer je ribolov, kot po večini Kanade, v krizi. Foto: Anja Sajovic\n\nČeprav tako hotel kot Fogo privlačita vsako leto več obiskovalcev, s tem pa se odpirajo tudi nova mala podjetja (kavarne, prodajalne spominkov, nastanitvene enote), ki zagotavljajo dodatna delovna mesta in sredstvo za preživetje, samemu otoku ni uspelo privabiti stalnega družinskega zdravnika od junija, ko je zadnji zdravnik zapustil otok, zato se je morala lokalna bolnišnica, odprta leta 2004, celo poletje zanašati na gostujoče zdravnike. Pri tem je Revija kanadske zdravniške zveze (CMAJ) v raziskavi leta 2019 poudarila, da je višja rotacija ponudnikov zdravstvene oskrbe tesno povezana s slabšimi izidi, ko gre za paciente.\n\n\"Leta 1792 smo imeli zdravnika, leta 2022 pa ne\"\n\nKako bo zdaj, niti sam župan Andrew Shea ne ve. \"Leta 1792, ko so sèm pripluli evropski trgovci, smo imeli tu zdravnike, ki so jih pripeljali s seboj, leta 2022 pa ga ne moremo imeti? Moj Bog, mora biti neki način,\" je povedal julija v pogovoru za CBC. \"Zaradi tega bodo ljudje na Fogu umirali!\" je še opozoril. \"Imamo novo bolnišnico. Imamo laboratorij, imamo rentgen, imamo dializo. Vse imamo tu. Imamo dolgoročno oskrbo. Vse, kar potrebujemo, je zdravnik,\" je dejal Shea.\n\nZa nekatere v zdravstveni stiski je tako edina možnost trajekt, ki vas v slabi uri popelje na \"celino\" (beri: glavni otok Nove Fundlandije). Teh trajektov je v sezoni štiri na dan. Kadar je naval turistov velik, včasih na trajekt ne prideš, pri čemer ima, jasno, rešilni avtomobil prednost, a potrebuje ta še dodatno uro do Ganderja, daleč največjega mesta v tem delu pokrajine.\n\nFogo, kot večina Nove Fundlandije in Labradorja, ima starajoče se prebivalstvo s številnimi kroničnimi obolenji, pri čemer oboje narašča hitreje kot v katerem koli drugem koncu Kanade. Število prebivalcev, starejših od 65 let, znaša 20,3 odstotka – dva odstotka višje od kanadskega povprečja, pri čemer na Fogu ta delež znaša kar 30 odstotkov.\n\nZa nameček je raziskava Zdravniške zveze Nove Fundlandije in Labradorja iz junija pokazala, da kar četrtina prebivalstva te odročne severovzhodne pokrajine nima dostopa do družinskega zdravnika.\n\nA tudi če določenemu območju, kot je Fogo, le uspe dobiti zdravnika, se za številne od teh zdravnikov težave šele zares začnejo. Zadnji zdravnik na Fogu je delal tu 12 let, a je bil v bistvu nenehno dežuren. “Presenečen sem, da je v teh okoliščinah ostal tako dolgo, kot je. To je težka situacija za vsakogar,” pravi Shea.\n\nMargo Wilson dela na urgenci v St. John'su pa tudi kot družinska zdravnica v Bonavisti. Šest let je delala kot ruralna zdravnica v Goose Bayu na Labradorju. Foto: Osebni arhiv\n\nIzziv: zagristi v cel spekter medicine\n\nDa je ruralna medicina naporna, se strinja tudi naša sogovornica, Margo Wilson, zdravnica, zaposlena na Univerzitetnem kliničnem centru Nove Fundlandije v prestolnici St. John’s, na oddelku za urgentno medicino, ki pa opravlja tudi delo ruralne zdravnice v tri ure oddaljeni Bonavisti.\n\n\"Najtežje pri delu ruralnega zdravnika je raven predanosti, ki jo moraš imeti. Govorimo o 24-urnem delavniku, 24-urnem dežurstvu, dan za dnem, sedem dni na teden. Od tega se je zelo težko odklopiti, imeti rojstnodnevno zabavo za svojega otroka ali celo samo iti na pijačo, tako da bi rekla, da je to največji izziv,\" razlaga Wilsonova, poročena mati treh majhnih otrok, ravno sredi rojstnodnevne zabave najstarejše hčerke Rille, ki je tisti dan dopolnila osem let.\n\nRuralna medicina sicer v Kanadi ni specializacija, najprej se usposabljaš dve leti v družinski medicini, nato pa si izbereš svoje področje, pri čemer je Wilsonova izbrala urgentno medicino. Zatem je šest let (2011–2017) delala kot ruralna zdravnica v Goose Bayu na skrajnem severu Labradorja, kjer je njen soprog Nathaniel Pollock delal kot raziskovalec na šoli za arktične in subarktične študije in v tem času opravil obsežno raziskavo o deležu samomorov med labradorskimi staroselci.\n\n*(Pogovor s Pollockom o tem smo na MMC-ju opravili lani, ob prvem dnevu resnice in sprave, katerega namen je, da se Kanadčani seznanijo z dolgo zgodovino krivic, ki jih je vlada povzročala staroselcem.)\n\n\"Goose Bay je bil res odročen. In ko enkrat delaš kot ruralni zdravnik v taki krajih, nekako zagrizeš v cel razpon medicine – družinska medicina, urgentna medicina, oskrba pacientov na domu, paliativna oskrba, celoten spekter od zibke do groba, v resnici,\" razlaga Wilsonova. \"To je bilo res zanimivo. Rada sem delala tam.\"\n\n24 ur na dan, 7 dni na teden: \"Veliko je.\"\n\nDelo ruralne zdravnice opisuje na način, da dobiš dober vpogled v ta zapletenin, intenzivni svet, ki je verjetno najbolj izčrpavajoč od vseh vej medicine, hkrati pa tudi izjemno nagrajujoč. Svet nekoga, ki se ne sme niti za trenutek preveč razpustiti ali sprostiti, saj nikdar ne veš, kdaj se zgodi kaka izredna situacija. Odpade popivanje s prijateljicami ob koncih tedna, odpadejo daljši izleti, neredko odpadeta spanec in zasebno življenje.\n\nMargo Wilson je mama treh otrok, njen soprog dela na univerzi v St. John'su. Foto: Osebni arhiv\n\nDogoročno nočna mora ali preprosto postaneš suženj takega načina življenja? Wilsonova odkima z glavo. \"Ne bi se nujno strinjala, da je nočna mora. Če delaš s skupino zdravnikov ali vsaj še z enim kolegom, nisi vedno dežuren. Sem pa v Goose Bayu delala s kirurgom in porodničarjem in sta bila v vsem tistem času, ko sta bila tam, dežurna 24 ur na dan, sedem dni na teden. Jasno, nista bila vedno pokonci, ampak mentalno je to težko, mislim, pa, da je težje, ko imaš druge obveznosti, družino ali konjičke in druge obveznosti. Da, veliko je.\"\n\nWilsonova sicer kot zdravnica na urgenci tudi v St. John'su vsekakor nima lagodne službe. \"Dejansko sem bolj zaposlena in imam več dela tu, ampak je časovno krajše – kadar dežuram v bolnišnici v Bonavisti, pa pridem tja ob 8. zjutraj in odidem ob 23. zvečer, kar je v bistvu cel dan.”\n\n“V primerjavi s specializirano medicino lahko izziv predstavlja tudi pomoč, ki si jo sposoben nuditi ob vsaki dani situaciji. Nekdo bo, denimo, potreboval specialistično operacijo, kar je zunaj tvojega dometa, zato boš moral to organizirati in vse skupaj bo zagotovo vzelo precej več časa,\" razlaga.\n\nZakaj torej ruralna medicina, kaj je tisto, kar ljudi privlači? Zakaj so se pripravljeni odpovedati tako velikemu delu svojega sveta, svojega življenja?\n\n\"Najbolj nagrajujoči del tovrstne medicine je občutek povezanosti, občutek, da si del skupnosti, navezovanje pristnih stikov in občutek, da dejansko pomagaš,\" pravi Wilsonova.\n\nIn ko je tvoje življenje, življenje tvoje družine odvisno od enega samega človeka, ljudje običajno s tem človekom stkejo prav posebno vez. “Da, mislim, da je to eden najlepših delov ruralne medicinske prakse, da ne poznaš samo teh ljudi, svojih pacientov, ampak poznaš njihove družine, prek njih pa njihovo skupnost. To je resnično precej posebno in edinstveno, in mislim, da je to tisto, kar vleče ljudi k ruralni medicini.”\n\nZdravniki na Aljaski se zanašajo na mala letala. Včasih pacienti do njih kar sami priletijo. Foto: MMC RTV SLO/Kaja Sajovic\n\nV divjini, na Aljaski.\n\nZa zdravnike iz velemest je lahko selitev na podeželje, v odročne kraje, tudi blagodejna. Tako denimo meni John Cullen, zdravnik, ki se je iz Phoenixa (1,6 milijona) v Arizoni leta 1994 preselil v Valdez (4000) na Aljaski. Kot je povedal za ameriški zdravniški portal Physicians Practice, si nikdar ni mislil, da bo v Valdezu dejansko ostal.\n\nA sta se s soprogo zaljubila v to odročno obalno mestece, obdano z oceanom, gozdovi, gorami in ledeniki. “Ni veliko krajev, kjer bi lahko isti dan smučal in jadral. Spektakularno lepo je,\" je dejal.\n\n24 let pozneje je Cullen predsednik Ameriške akademije družinskih zdravnikov in še vedno dela kot družinski zdravnik v Valdezu. Kot eden od štirih zdravnikov v mestu dežura tudi na oddelku nujne medicinske pomoči, kjer oskrbuje paciente po plazovih, nesrečah z motorno žago, ribiških nezgodah, padcih v prepade in podhladitvah. Včasih najresnejše primere posadi na letalo (45-minut) do Anchoragea, a če vremenske razmere tega ne omogočajo (kar je na Aljaski pogosteje), je njihova usoda v njegovih rokah.\n\nCullenova praksa pokriva vse od angine do bolečin v križu in porodničarstva. Na svet spravlja dojenčke, nekatere s carskim rezom.\n\nValdez na Aljaski. Foto: MMC RTV SLO/Kaja Sajovic\n\nPo vsej Aljaski, največji, a najmanj poseljeni ameriški zvezni državi, je delo zdravnikov izziv zaradi odročnosti in ekstremnega vremena, hkrati pa uživajo v radostih malih, povezanih skupnosti in večji neodvisnosti kot kolegi na celini.\n\n“Ljudje tu na Aljaski so zelo trpežni,\" je povedal Cullen. “Včasih jih je težko že prepričati, da bi poiskali oskrbo. Vsi bi radi stisnili zobe in potrpeli.”\n\nEnkrat se je eden od pacientov z zlomom medenice kar sam odpeljal s svojim malim letalom do Valdeza. Ljudje odkorakajo iz divjine z zlomljeno nogo. \"93-letne stare mame še vedno cepijo drva v svojih kočah,” ponazarja Cullen. Take ljudi je težko pregovoriti že, da pridejo v mesto k zdravniku, še večji izziv pa jih je pripraviti, da počivajo, ko okrevajo po poškodbi.\n\nA opravljanje zdravniške prakse na ruralni Aljaski je “naravnost fantastično,” pravi Cullen, za katerega je biti zdravnik v malem mestu nadvse zadovoljujoče, biti del male skupnosti skupaj s svojimi pacienti in jih opazovati, kako rastejo. “Ko vstopim v trgovino, vidim otroke, ki sem jih spravil na svet, nekateri so že odrasli. Ta del je največja nagrada, kar si jo lahko zamislim.”\n\nSanje: vrnitev v domači kraj in pomagati\n\nZa številne zdravnike s podeželja, ki so se odločili za študij medicine, ima svoj čar tudi to, da se po nabiranju izkušenj v večjem mestu lahko vrnejo v svoj domači kraj oz. vas in opravljajo prakso v bolnišnici, kjer so se rodili.\n\nEden takih je Andrew Hunt iz Twillingata, mesteca na polotoku na pol poti med Fogom in St. John'som, sicer najbolj znanem kot \"svetovna prestolnica ledenih gora\". Vsako leto jih med majem in začetkom julija zanese v zaliv iz Grenlandije in so, poleg kitov in njork največja znamenitost Nove Fundlandije.\n\nTwilingate velja za svetovno prestolnico ledenih gora. Foto: MMC RTV SLO/Kaja Sajovic\n\nHunt je eden od treh zdravnikov iz Twillingata, ki so bili tako navdušeni nad programom usposabljanja za področje družinske ruralne medicine na UKC-ju v St. John'su, da so se odločili, da prakso nadaljujejo – a se vseeno ni pripravljen odreči družinskemu življenju in času za oddih v naravi in ribolov.\n\nAllison Best, študentka medicine na univerzi v St. John’su, že odkar se je odločila za medicino, sanja o tem, da bi nekega dne delala kot družinska zdravnica na otoku, kjer se je rodila, na Fogu. \"Zelo sem navezana nanj. Mislim, da me ta otok opredeljuje, kar imam verjetno po svoji družini. Zdi se mi, da Fogu dolgujem veliko,\" je za CBS povedala otočanka, katere družina že tri generacije služi kruh z ribolovom. “Z nelagodjem razmišljam o svojih najdražjih na Fogu. In da prvič po zelo, zelo dolgem času nimamo dostopa do zdravnika, je nevarno in strašljivo.”\n\nNjena družina in prijatelji, celotna skupnost na Fogu, srčno upajo, da se bo po diplomi vrnila na otok in delala kot družinska zdravnica. Toda Allison Best je previdnejša in noče biti edina zdravnica za celotno skupnost, še posebej ne sveža z univerze, prav tako je njena generacija manj pripravljena od prejšnjih prevzemati naloge, ki bi vodile k izgorelosti.\n\nPrav izgorelost je ena največjih težav, s katero se spopadajo kanadski zdravniki, navaja poročilo Kanadske zdravniške zveze (CMA) iz marca letos, pri čemer je pandemija razmere samo še poslabšala. Kar 53 odstotkov zdravnikov, zajetih v raziskavo, je poročalo o močni izgorelosti, 23 odstotkov več kot v raziskavi leta 2017.\n\nPrebivalstvo na Novi Fundlandiji se pospešeno stara. Foto: Anja Sajovic\n\nIzkušnja zdravnika s Foga: Prisiljen v kompromise, ki jih nikdar ne bi sprejemal\n\nIn da niti otok, tako znan in uspešen, kot je Fogo, ne more pritegniti stalnega zdravnika, ni dober znak. Svoje izkušnje, kako je biti edini zdravnik na otoku, je v kolumni za CBS prejšnji mesec razkril Anthony Fong, ki je tam brez enega samega sodelavca v začetku poletja gostoval dva tedna.\n\n\"Zdravnik, od katerega sem prevzel položaj, Daniel Hewitt, je bil videti izmučen, ko sem prispel. Poleg redne dnevne službe na kliniki je zadnji teden tudi dežural na urgenci 24 ur na dan – enake so bile moje naloge. Teden dni morda zveni veliko za dežurstvo, a mi je osebje povedalo, da je bil njihov zadnji družinski zdravnik, Tarik Abulbida, dežuren skoraj vsak dan celo leto, preden je junija otok zapustil,\" piše Fong.\n\nOtok Fogo šteje 2.200 prebivalcev. Foto: MMC RTV SLO/Kaja Sajovic\n\n“Kot edini zdravnik na otoku vsak dan opravljam delo treh zdravnikov: sprejemam paciente na družinski kliniki, pregledam tiste, sprejete v bolnišnico na dolgotrajno oskrbo, ob tem pa še dežuram na urgenci. Nekega jutra, ko sem sprejemal paciente na kliniki, so me poklicali na urgenco, da naj oskrbim žensko, ki je imela srčni napad.\"\n\n\"Pozneje, ko sem šel na kosilo, je prišla druga ženska, ki jo je kap. Obe pacientki sta potrebovali nujno oskrbo in prevoz v Gander – triurno pot s trajektom in rešilnim avtomobilom. Po vsakem od teh dveh primerov sem se vrnil na kliniko z enourno zamudo. Pacienti, ki sem jih bil primoran na hitrico zapustiti, so me tiho čakali. Nujni primer ali ne, moral sem nadaljevati delo na kliniki, dokler vsak od naročenih pacientov ni bil pregledan. Ob 2. ponoči sem imel spet nujni primer – moškega, ki sem ga moral oživljati in prepeljati v Gander. Domov sem prišel ob 3.30, ob 8.30 naslednje jutro pa sem bil spet na kliniki.\"\n\nFong je kmalu odkril, da opravljanje medicinske prakse ni enako, ko pacienti nimajo rednega zdravnika. \"Prisiljen sem bil delati kompromise pri oskrbi, ki ji prej nikdar nisem. Tako sem, denimo, pisal recepte za 6–12 mesecev za bolezni, kot je sladkorna bolezen, ki se običajno precej pogosteje nadzira. Potencialna nevarnost, da ti zmanjka inzulina, je namreč večja od nevarnosti, da ne veš točno, kaj bi nekdo moral jemati. Naročal sem nujne preiskave in specialiste za paciente, ki so jih res potrebovali, pa nisem vedel, kdo bo do njih dejansko prišel,\" razlaga Fong.\n\n“V zadnjih dveh dneh na Fogu sem bil šokiran, ko me je osebje obvestilo, da ne morem več sprejemati pacientov v bolnišnico, ker za mano ni bilo zdravnika, ki bi skrbel zanje. Moral sem jih odpustiti ali pa jih premestiti v druge bolnišnice.\"\n\nEna od cerkva na Fogu. Foto: MMC RTV SLO/Kaja Sajovic\n\nLjudje umirajo\n\nKatharine Smart, predsednica Kanadske zdravniške zveze, pravi, da mnogim Kanadčanom v odročnih skupnostih preti podobna usoda kot tistim na Fogu. “Realnost je, da je to četrtina našega prebivalstva, tako da ne govorimo o majhnih številkah,” opozarja.\n\nShea kot enega od razlogov za pomanjkanje zdravnikov vidi v provincialnem modelu, po katerem so zdravniki plačani na vsak obisk pacienta. V majhnih krajih z manj obiski zato zdravniki za dopolnilni zaslužek vzamejo nase še dežurstva.\n\n“Ne glede na to, koliko denarja ta zdravnik zasluži, po nekaj mesecih dežuranja 24 ur na dan mora oditi. Ne zdrži,\" je povedal Shea, ki kljub vsemu svojemu lobiranju nima na koncu prav nobenega vpliva na novofundlandske zdravstvene oblasti. “Nobene moči nimamo za odločanje. Kar koli nam rečejo, moramo upoštevati, ker so oni glavni.\"\n\nSmart ob tem poziva Kanadčane, naj se več oglašajo glede vse večjih razhajanj, ko gre za zdravstveno oskrbo na podeželskih območjih. “Politikom moramo kazati, da kjer smo, preprosto ni dovolj dobro ... Včasih vidimo tudi ljudi, kako umirajo, ker nimajo dostopa do oskrbe,” je povedala.\n\nNa moje vprašanje, kako je mogoče, da se to dogaja v državi, ki jo številni, še zlasti v primerjavi z ZDA, postavljajo za zgled dobrega, zdravstvenega sistema, dobrega javnega zdravstva, dostopnega vsem, Wilson odgovarja, da Kanada na splošno ima dober zdravstveni sistem, da pa bi vsekakor na nekaterih področjih morali biti boljši.\n\n\"Če dostopaš do zdravstvenega sistema prek primarne oskrbe, kakršna koli je ta že videti, če gre za bolničarja višje stopnje ali podobno, moraš zagotoviti, da ima vsak ta dostop, in mislim, da je to področje, kjer ruralna območja najbolj trpijo,\" še prizna."
}