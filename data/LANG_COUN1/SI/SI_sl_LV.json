{
    "Latvija gradi ograjo na meji z Belorusijo. Na delih meje je že bodeča žica.": "Bodeča žica na latvijsko-beloruski meji, ki jo je Latviji donirala Slovenija. Foto: EPA\n\nTa infrastruktura naj bi vključevala tudi patruljne poti, kontrolne stolpe, mostove in druge objekte, poroča francoska tiskovna agencija AFP.\n\nPo podatkih ministrstva trenutno gradijo prvih nekaj kilometrov ograje. V ta namen so s približno 70 odstotkov mejnih odsekov že očistili drevesa in grmovje, je v torek sporočilo ministrstvo.\n\nGradnja ograje na meji naj bi bila končana do konca februarja 2024, celotna obmejna infrastruktura pa do konca junija 2024.\n\nKot hitro rešitev so na različnih odsekih meje že postavili bodečo žico. Odločitev o postavitvi stalne ograje je bila sprejeta, potem ko je konec lanskega poletja več tisoč prebežnikov prek latvijske meje poskušalo vstopiti v EU.\n\nEvropska unija obtožuje beloruskega predsednika Aleksandra Lukašenka, da je prebežnike iz kriznih regij organizirano pripeljal do zunanje meje EU-ja, da bi pritisnil na zahodne države in jih prisilil, naj odpravijo sankcije, še poroča AFP.",
    "Latvija namerava znova uvesti obvezno služenje vojaškega roka": "Načrtujejo, da bodo služenje uvedli že prihodnje leto, najprej na prostovoljni osnovi, pozneje naj bi postalo obvezno, poroča nemška tiskovna agencija DPA.\n\nNaborniki bodo moški, stari od 18 do 27 let, medtem ko se bodo ženske v isti starostni skupini lahko odločile za 11-mesečno prostovoljno služenje vojske.\n\nLatvija, članica Nata, ki meji na Rusijo, je naborniški sistem sicer odpravila leta 2007 in oblikovala profesionalno vojsko, ki jo dopolnjuje s prostovoljci.",
    "Litva, Latvija in Estonija bodo ruskim državljanom omejile vstop v državo": "Ukrajinski potni list, ki odpira vrata v EU, in ruski, ki jih vse bolj zapira. Foto: Reuters\n\n\"V zadnjih nekaj tednih in mesecih se je število prehodov meje ruskih državljanov s schengenskimi vizumi dramatično povečalo. To postaja vprašanje javne varnosti, pa tudi moralne in politične narave,\" je na novinarski konferenci v Litvi dejal latvijski zunanji minister Edgars Rinkevics.\n\nBesedilo prepovedi oziroma omejitev bo objavljeno v prihodnjih dneh, izjeme pa naj bi veljale za diplomate, voznike tovornjakov in v primeru družinskih ali humanitarnih razlogov.\n\nFinska, ki je bila na začetku avgusta skupaj z Estonijo ena prvih pobudnic omejevanja vstopa ruskim državljanom v EU-ju, se dogovoru ni pridružila. Kot so pojasnili v Helsinkih, se potezi baltskih držav ne bodo pridružili zaradi pravne negotovosti glede zavračanja ruskih državljanov, ki so jim schengenske vizume izdale druge evropske države.\n\n\"Ali lahko dejansko ukinete vsa schengenska načela? To je trenutno še vedno nejasno,\" je po navedbah Reutersa o tem dejal finski vodja diplomacije Pekka Haavisto.\n\nOdločitev baltskih držav je prva tovrstna poteza v EU-ju. V Estoniji sicer že od sredine avgusta velja blažja prepoved, v skladu s katero je vstop v državo omejen le ruskim državljanom s schengenskimi vizumi, ki so jih izdali estonski organi.\n\nEvropska komisija je v torek predlagala popolno zamrznitev izvajanja sporazuma o poenostavljenem izdajanju vizumov med EU-jem in Rusijo. Če se bo to zgodilo, bodo ruski državljani precej težje pridobili schengenske vizume.\n\nZa zamrznitev sporazuma so se sicer pred tednom dni na neformalnem zasedanju v Pragi že zavzeli zunanji ministri EU-ja. Moskva je zamrznitev sporazuma označila za absurdno, Kijev pa za polovičen ukrep.",
    "Kolone vozil na ruskih mejah; na ukaz o mobilizaciji se je odzvalo 10.000 Rusov": "V več ruskih mestih so v sredo potekali protesti proti vpoklicu v vojsko. Foto: EPA\n\nPotem ko je ruski predsednik Vladimir Putin napovedal mobilizacijo 300.000 vojaških obveznikov za vojno v Ukrajini, so številni ruski državljani začeli iskati načine, da bi se temu izognili.\n\nPo poročanju medijev so zaznali veliko povpraševanje po letalskih vozovnicah, a so pri tem prebivalci precej omejeni. Zaradi sankcij namreč ni poletov v države EU-ja, lahko pa letijo v Turčijo ali Srbijo, pa tudi v Gruzijo, Armenijo in srednjeazijske države. Cene letalskih vozovnic so po napovedi mobilizacije poskočile v nebo.\n\nBaltski državi Estonija in Latvija sta že v sredo sporočili, da ruskim državljanom, ki bežijo pred vpoklicem v vojsko, ne bosta dali azila.\n\nEstonski zunanji minister Urmas Reinsalu je dejal, da zavračanje posameznika, da bi izpolnil državljansko dolžnost, ni zadosten razlog za to, da se mu v drugi državi da zatočišče.\n\nKolona vozil na rusko-gruzijski meji. Foto: Reuters\n\nTudi Latvija po navedbah zunanjega ministra Edgarsa Rinkevičsa ne bo izdajala humanitarnih vizumov osebam, ki se želijo izogniti mobilizaciji, poroča bruseljski bilten EUobserver.\n\nAli se bodo za ta korak odločile tudi druge države v bližini Rusije, na primer Finska, Litva in Poljska, še ni jasno.\n\nLitovsko zunanje ministrstvo je sporočilo le, da bodo prošnje obravnavali kot običajno, pri čemer bodo upoštevali osebne okoliščine posameznika. Dodali so, da Litva nima namena niti zmogljivosti, da bi humanitarne vizume izdala vsem ruskim državljanom, ki bi zanje zaprosili.\n\nBaltske države so ta teden skupaj s Poljsko že omejile vstop v državo za ruske državljane. Ti s schengenskim turističnim ali poslovnim vizumom tako ne morejo več vstopiti na njihovo ozemlje.\n\nDolge kolone pred mejo\n\nVzdolž meje z Rusijo so že nastale dolge kolone tistih, ki skušajo zapustiti državo in se ogniti mobilizaciji. Najdaljše kolone, dolge po več kilometrov, so na meji z Gruzijo. Eden od moških, ki so čakali na prehod meje, je za BBC povedal, da je takoj po Putinovi napovedi samo pograbil svoj potni list in se podal na pot, brez prtljage.\n\nNekateri očividci ocenjujejo, da so kolone avtomobilov na mejnem prehodu Zgornji Lars dolge okoli pet kilometrov, spet druga skupina pa je povedala, da so potrebovali sedem ur za prečkanje meje.\n\nGruzija je ena redkih ruskih sosed, za katere Rusi ne potrebujejo vizuma.\n\nSosede Rusije niso naklonjene temu, da bi pomagale ruskim državljanom, ki ne želijo sodelovati v vojni v Ukrajini. Foto: EPA\n\nTudi Finska naj bi zaostrovala pogoje za vstop\n\nIz Finske, ki ima z Rusijo 1300 kilometrov dolgo kopensko mejo in kamor so že v preteklih mesecih prihajali številni ruski državljani, ki so nato želeli potovati naprej po Uniji, so v sredo poročali o povečanem prometu na meji.\n\nFinski zunanji minister Pekka Haavisto je sredo v New Yorku dejal, da vrat ruskim državljanom ne bodo popolnoma zaprli, vendar je bilo iz diplomatskih virov v Helsinkih slišati, da naj bi tudi Finska vizumsko politiko v prihodnjih dneh zaostrila.\n\nFinski obrambni minister Antti Kaikkonen pa je dejal, da je Putinova napoved mobilizacije še dodaten razlog za ostrejšo politiko EU-ja glede vizumov za ruske državljane.\n\nFinska je zaradi množičnega prihoda ruskih državljanov, ki so v državo vstopili s turističnimi vizumi, že poleti zahtevala sprejetje ukrepov na ravni EU-ja. Države članice EU-ja so nato 9. septembra potrdile zamrznitev sporazuma o poenostavljenem izdajanju vizumov med EU-jem in Rusijo, kar je ruskim državljanom precej otežilo pridobivanje schengenskih vizumov.\n\nNemške oblasti so medtem napovedale, da so pripravljene sprejeti ruske dezerterje, ki jim grozi resna represija. \"Dezerterji, ki jim grozi resna represija, lahko v Nemčiji praviloma dobijo mednarodno zaščito,\" je dejala notranja ministrica Nancy Faeser. Minister za pravosodje Marco Buschmann pa je ločeno na Twitterju zapisal, da očitno veliko Rusov zapušča svojo domovino in da so vsi, ki sovražijo Putinovo pot in ljubijo liberalno demokracijo, dobrodošli v Nemčiji.\n\nKremelj ne pojasnjuje, ali bo zaprl meje\n\nTiskovni predstavnik Kremlja v sredo ni želel odgovarjati na novinarska vprašanja o morebitnem zaprtju ruskih meja, s katerim bi preprečili odhod za vojsko sposobnih moških iz države. Dejal je, da bo vlada kmalu sporočila, katere kategorije državljanov bodo izvzete iz mobilizacije.\n\nObrambni minister Sergej Šojgu je sicer predtem povedal, da bodo mobilizirali osebe, ki imajo vojaške izkušnje. Iz mobilizacije naj bi bili izvzeti študenti in naborniki.\n\nV več ruskih mestih so v sredo potekali protesti proti vpoklicu v vojsko, na katerih so po navedbah ruske skupine za človekove pravice OVD-Info pridržali približno 1300 ljudi, največ v Sankt Peterburgu in Moskvi.\n\nPredsednik dume: Poslanci niso izjeme\n\nPredsednik ruskega parlamenta Vjačeslav Volodin je tudi poslance ruske dume pozval k sodelovanju v vojni v Ukrajini. Ob tem je dejal, da \"poslanci niso deležni izjem ali posebne zaščite\". \"Tisti, ki izpolnjujejo pogoje za delno mobilizacijo, naj pomagajo pri sodelovanju v posebni vojaški operaciji. Za poslance ni nobene posebne zaščite,\" je na svojem kanalu na omrežju Telegram sporočil predsednik dume.\n\nVolodin se je s svojimi komentarji odzval na mnenje, ki v poslanskih krogih ni redko, in sicer da se Putinov poziv k obrambi države na poslance ne nanaša.\n\nHkrati je Volodin pohvalil tiste poslance, ki so že odšli na bojišče v okupirano regijo Doneški bazen na vzhodu Ukrajine. Po njegovih besedah bodo vpoklicani le rezervisti z bojnimi izkušnjami in opravljenim posebnim vojaškim usposabljanjem.\n\nPredsednik ruskega parlamenta je sicer priznal, da se po uličnih protestih in poročilih o množičnem odhodu mladih Rusov iz države očitno \"pojavljajo vprašanja, ki skrbijo ruske državljane\", vendar poudaril potrebo po obrambi \"tisoč kilometrov dolge frontne črte\".\n\nNa ukaz o mobilizaciji se je odzvalo 10.000 Rusov\n\nDo zdaj se je sicer na ukaz o mobilizaciji odzvalo okoli 10.000 Rusov, je sporočil tiskovni predstavnik oddelka za mobilizacijo pri ruskih oboroženih silah Vladimir Cimljanski, ki navaja, da gre za prostovoljce.\n\nPredstavnik vojske je ob prvem dnevu mobilizacijske kampanje poudaril, da je pomembno, da imajo tisti, ki se javljajo za vpoklic, bojne izkušnje. Ob tem je še dejal, kdo vse bo oproščen služenja vojaškega roka med delno vojaško mobilizacijo.\n\nKot je pojasnil, se po ruski zakonodaji vpoklicu lahko izognejo zaposleni v obrambni industriji, ljudje, ki so bili spoznani za začasno nesposobne za izvajanje vojaških dejavnosti, ljudje, ki skrbijo za družinskega člana, ki potrebuje redno oskrbo ali so invalidi prve skupine. Isto velja za ljudi, ki imajo štiri ali več otrok, mlajših od 16 let, in ljudi, katerih matere imajo štiri ali več otrok, mlajših od osem let, in jih vzgajajo brez moža.\n\nŠtevilo vpoklicanih oseb predvidoma ne bo preseglo enega odstotka celotne vojaške rezerve, je še sporočil Cimljanski.\n\nV številnih ruskih mestih sicer po Putinovem ukazu o mobilizaciji potekajo protivojni protesti, na katerih je bilo v sredo pridržanih več kot 1300 protestnikov. Po zakonu je pridržanim osebam dovoljeno izročiti obvestila o službeni dolžnosti, je ob tem opozoril tiskovni predstavnik Kremlja Dmitrij Peskov. Po navedbah aktivistov je nekaterim od njih na policijskih postajah že bilo ukazano, da se morajo zglasiti za mobilizacijo.\n\nV Rusiji se pojavljajo tudi ugibanja, da bi lahko bilo število mobiliziranih rezervistov bistveno višje od prvotno napovedane številke 300.000. V Kremlju so ta ugibanja označili za lažna.",
    "Hrvaška in Nizozemska prvi polfinalistki Lige narodov, Avstrija in Wales v Ligo B": "Podajalec Ivan Perišić in strelec Marko Livaja sta zrežirala odločilni zadetek za hrvaško zmago v 69. minuti. Foto: EPA\n\nHrvati so gostovali na Dunaju in Avstrijce premagali z 1:3. S tem so Avstrijce poslali v Ligo B in pomagali tudi branilcem naslova Francozom, ki so brez poškodovanih Karima Benzemaja, Paula Pogbaja in Huga Llorisa na Danskem doživeli nov poraz (2:0), a zadržali tretje mesto na lestvici.\n\nAndreas Skov Olsen je dosegel drugi gol za Dansko na tekmi proti Franciji. Reprezentanci se bosta srečali tudi v predtekmovanju na bližnjem svetovnem prvenstvu v Katarju. Foto: EPA\n\nNa stadionu Ernsta Happla so ognjeni povedli že v 6. minuti, ko je po podaji Nikole Vlašića zadel Luka Modrić. Tri minute pozneje je po predložku Marcela Sabitzerja z glavo izenačil Christoph Baumgartner. Ker so Danci v Københavnu po prvem polčasu proti Franciji vodili z 2:0, so se Hrvati zavedali, da morajo za prvo mesto zmagati. Dragocene tri točke sta jim v 69. in 72. minuti zagotovila zadetka Marka Livaje in Dejana Lovrena z glavo po predložkih Ivana Perišića in Lovra Majerja.\n\nV skupini 4 so Nizozemci po junijski zmagi v Bruslju (1:4) še enkrat premagali Belgijce in tekmovanje končali šest točk pred sosedi. V Amsterdamu je bilo 1:0, v 73. minuti je po boljši igri v drugem polčasu po podaji iz kota mrežo z glavo zatresel kapetan Virgil van Dijk.\n\nPoljska je bila v Cardiffu še drugič boljša od Walesa (0:1) in v medsebojnem dvoboju potrdila obstanek. Po predložku Roberta Lewandowskega je bil v 58. minuti strelec Karol Swiderski. Valižani so neuspešno naskakovali zmago, ki bi jim prinesla tretje mesto, potem ko so v Vroclavu v 1. krogu izgubili z 2:1. S sijajnimi obrambami jih je v obup spravljal poljski vratar Wojciech Szczesny. Gareth Bale je v sodnikovem dodatku iz bližine stresel okvir vrat.\n\nLuka Modrić je v 6. minuti na Dunaju zadel za vodstvo Hrvaške z 0:1. Foto: EPA\n\nLiga narodov, 6. krog\n\nLiga A\n\nSkupina 1:\n\nAVSTRIJA - HRVAŠKA 1:3 (1:1)\n\nBaumgartner 9.; Modrić 6., Livaja 69., Lovren 72.\n\nDANSKA - FRANCIJA 2:0 (2:0)\n\nDolberg 34., Skov Olsen 39.\n\nVrstni red: Hrvaška 13, Danska 12, Francija 5, Avstrija 4.\n\nSkupina 4:\n\nNIZOZEMSKA - BELGIJA 1:0 (0:0)\n\nvan Dijk 73.\n\nWALES - POLJSKA 0:1 (0:0)\n\nSwiderski 58.\n\nVrstni red: Nizozemska 16, Belgija 10, Poljska 7, Wales 1.\n\nLiga C\n\nSkupina 1:\n\nFERSKI OTOKI - TURČIJA 2:1 (0:0)\n\nDavidsen 51., Edmundsson 59.; Gurier 89.\n\nLUKSEMBURG - LITVA 1:0 (0:0)\n\nRodrigues 88.\n\nVrstni red: Turčija 13, Luksemburg 11, Ferski otoki 8, Litva 1.\n\nVirgil van Dijk je v Amsterdamu takole matiral Thibauta Courtoisa. Foto: EPA\n\nSkupina 3:\n\nSLOVAŠKA - BELORUSIJA 1:1 (0:1)\n\nZrelak 65.; Bahar 45.\n\nAZERBAJDŽAN - KAZAHSTAN 3:0 (0:0)\n\nMaročkin 67./ag, Ozobić 74., Nurijev 91.\n\nRK: Alip 35./Kazahstan\n\nVrstni red: Kazahstan 13, Azerbajdžan 10, Slovaška 7, Belorusija 3.\n\nLiga D\n\nSkupina 1:\n\nANDORA - LATVIJA 1:1 (0:0)\n\nMOLDAVIJA - LIHTENŠTAJN 2:0 (0:0)\n\nVrstni red: Latvija in Moldavija po 13, Andora 8, Lihtenštajn brez točk.",
    "Slovenija po številu okužb s koronavirusom ostaja najslabša v Evropi": "Termometer prikaže, kako vroč je članek. Skupni seštevek je kombinacija števila klikov in komentarjev.\n\nV Sloveniji so v četrtek spet potrdili več kot dva tisoč novih okužb.\n\nV Sloveniji so v četrtek spet potrdili več kot dva tisoč novih okužb. Foto: Shutterstock\n\nSlovenija na evropskem zemljevidu pojavnosti novih primerov okužbe s koronavirusom v zadnjih štirinajstih dneh na sto tisoč prebivalcev ostaja najslabša država v Evropi. Pojavnost se naglo viša in trenutno znaša 1.109, kar je 382 več kot pri Grčiji, ki je s 727 novimi primeri okužbe na drugem mestu. Med najslabše države se uvrščajo še Latvija, Slovaška in sosednja Avstrija.\n\nZa Slovenijo, ki po okužbah v Evropi daleč prednjači, za petami ostaja Grčija. Srbijo, ki je bila še pred nekaj dnevi na tretjem mestu, pa so po najnovejših podatkih prehitele Latvija s 643, Slovaška s 625 in Avstrija s 610 novimi primeri v zadnjih 14 dneh na sto tisoč prebivalcev.\n\nSrbija je tako pridobila tri mesta in je s 597 primeri na šestem mestu, še kažejo podatki sledilnika covid-19.\n\nMed najboljšimi evropskimi državami ostajajo Norveška, Kosovo ter Bosna in Hercegovina. Na Norveškem so potrdili le 21 primerov, na Kosovem 24, v Bosni in Hercegovini pa 51 novih primerov v zadnjih 14 dneh na sto tisoč prebivalcev.\n\nMed državami, kjer beležijo manj kot sto novih primerov, so še Albanija, Severna Makedonija, Španija in tudi Švedska z 89 primeri. Na Švedskem ob izbruhu pandemije covid-19 zaprtja države, kot denimo v Sloveniji, ni bilo, so pa v poročilu preiskovalne komisije švedske vlade o ravnanju med pandemijo februarja letos sporočili, da bi morali ukrepe sprejeti hitreje. Včeraj so na Švedskem potrdili 4.973 novih okužb s koronavirusom.\n\nV Sloveniji v četrtek spet več kot dva tisoč novih okužb\n\nPo podatkih nacionalnega inštituta za javno zdravje (NIJZ) so v četrtek ob 799 PCR-testih in 6.126 hitrih antigenskih testih v Sloveniji potrdili 2.174 okužb z novim koronavirusom, kar je 551 več kot prejšnji četrtek, ko so potrdili 1.623 novih okužb.\n\nPo oceni Nacionalnega inštituta za javno zdravje (NIJZ) je v Sloveniji trenutno 24.338 aktivnih primerov okužbe.\n\nSedemdnevno povprečje potrjenih primerov trenutno znaša 1.985. Število potrjenih primerov v zadnjih 14 dneh na sto tisoč prebivalcev je trenutno 1.155.\n\nZ enim odmerkom se je cepilo še deset ljudi, skupaj do danes 1.266.526, z vsemi odmerki pa je cepljenih sedem oseb več, skupaj 1.222.954, še navaja NIJZ.",
    "Slovenija z odlično končnico do zmage nad žilavim nasprotnikom": "Slovenski košarkarji so obrambo evropskega naslova začeli z zmago proti Litvi. V Kölnu so bili boljši z 92:85 (27:27, 51:48, 69:67).\n\nSlovenska košarkarska reprezentanca se je v uvodnem krogu evropskega prvenstva pomerila z Litvo. Ta je imela v dvorani precej glasnejšo podporo, enako kot lani, ko pa je Slovenija nato v Kaunasu izločila reprezentanco z Baltika v kvalifikacijah za olimpijske igre.\n\nSlovenci so tokrat sicer na težave že naleteli pred samim dvobojem, uradnega avtobusa, ki bi moral prepeljati evropske prvake v dvorano, preprosto ni bilo, zato se je slovenska odprava morala na prizorišče prepeljati s taksiji.\n\nDvoboj so s košem sicer odprli Litovci, Slovenija pa je naslednje napade zaključevala z uspešnimi meti za tri točke, natančni so bili Luka Dončić, Vlatko Čančar in dvakrat Jaka Blažič. Četa Aleksandra Sekulića je tako povedla z 12:6. Po pričakovanjih so povsem drugače zaigrali tekmeci, ki so poskušali predvsem z akcijami pod koš, kjer so tudi najmočnejši.\n\nLitva se je ob koncu prve četrtine približala na dve točki zaostanka, nato je Žiga Dimec ujel žogo v napadu, se prebil mimo Jonasa Valančiunasa in zadel za 23:19. S trojko Rokasa Giedraitisa so Litovci izenačili rezultat že na 23. točki, Slovenijo pa je z enim zadetim prostim metom Dončića, pred tem je Goran Dragić zadel izza črte, povedla za dve točki.\n\nSaša Despot\n\nA tik pred zvokom sirene so Litovci dobili skok v napadu in preko Giedraitisa izenačili na 27:27.\n\nPovsem na začetku druge četrtino je Litva nato povedla, vendar je sledil uspešen niz Slovenije: koš Dimca, trojka Klemna Prepeliča, delni izid 6:0 pa je s polovičnim izkupičkom s črte prostih metov dokončal Zoran Dragić. Kasneje se je po košu Mika Tobeyja na semaforju izpisalo 37:31.\n\nNa polovici četrtine je sledil grd udarec Valančiunasa v obraz Dončića, po krajšem premoru, ko so si sodniki ogledovali posnetek, a se niso odločili za nešportno osebno napako, pa je zvezdnik Dallasa poskrbel za 39:33. V dvorani se je prvič glasneje zaslišal tudi slovenski navijaški napev Kdor ne skače, ni Sloven'c.\n\nLithuania playing very physical against Luka. This looked pretty painful. pic.twitter.com/zi3QLT1sqq — Matej Sportinfo (@MatejSportinfo) September 1, 2022\n\nŠtiri minute pred zaključkom polčasa je litovska klop zahtevala minuto odmora. Pred tem so košarkarji v zelenih dresih izgubili žogo, hiter protinapad pa je za +7 zaključil Edo Murić. Po posvetu na klopi so Litovci odgovorili s štirimi zaporednimi točkami, na vrsti za minuto odmora je bil Sekulić.\n\nV obrambi Slovenija ni bila uspešna, a je prednost s petimi zaporednimi točkami ohranjal Goran Dragić, po njegovi trojki je bilo 46:41. Litva se je še pred zadnjo minuto približala le na točko zaostanka ter po Dončićevi izgubljeni žogi krenila v protinapad. A na sceno je stopil Čančar, najprej z izjemno blokado v obrambi, nato pa je na drugi strani še zaključil napad, ob tem pa je bila nad njim storjen tudi prekršek. Dodaten prosti met je zadel.\n\nSledil je še koš Tobeyja za šest točk razlike. Vendar je ostalo še dovolj časa, da je sledila trojka Mariusa Grigonisa, ki je Litvo popeljal do 48:51.\n\nOb podobno uspešnem metu so še največjo razliko prinesle izgubljene žoge. Slovenci so jih izgubili šest, Litovci devet, od tega so imeli njihovi tekmeci že osem ukradenih žog. Litva niti ni tako prevladovala v skoku, dobila ga je z 20:16.\n\nPri Sloveniji je 10 točk dosegel kapetan Goran Dragić, devet pa Tobey. Na drugi strani je 10 točk zbral Mindaugas Kuzminskas, dobro sta bila ustavljena Valančiunas (7 točk, 8 skokov) in Domantas Sabonis (5 točk).\n\nSaša Despot\n\nTretja četrtina se je začela s petimi zaporednimi točkami Litve, po Dončićevi podaji je izenačil Tobey. Sodniki nato dvakrat zapored niso dosodili osebne napake, ki jih je zahteval prvi zvezdnik Slovenije, najprej ob njegovi akciji v obrambi, nato še v napadu. Čančar je s trojko Slovence vseeno vrnil v vodstvo pri 58:57, za +3 je nato zabil Tobey po lepi podaji Gorana Dragića.\n\nSledil je še lep prodor Dončića in njegovo zabijanje, za delni niz 9:0 pa je poskrbel Blažič, ki je tako Slovenijo popeljal do 64:57.\n\nIf you're going to let Luka work in the paint, you're going to have a bad time.\n\n\n\n*insert south park meme* ⛷️#EuroBasket x #BringTheNoise\n\n\n\n📺 https://t.co/XA74Vl1szW pic.twitter.com/WNTienPcZC — #EuroBasket 2022 (@EuroBasket) September 1, 2022\n\nNadaljevanje je bilo znova nekoliko slabše, Litva se je približala na dve točki zaostanka, imela tudi napad, a je Gogi minuto in pol pred koncem četrtine ukradel žogo in zadel za 67:63. Po dveh prostih metih so Litvanci prepolovili zaostanek, nato pa slabo minuto pred zadnjim piskom sirene v tretjih desetih minutah preko Kuzminskasa tudi izenačili.\n\nSlovenija je klicala minuto odmora, a je že takoj na začetku napada Murić storil prekršek. Kuzminskas je zgrešil oba prosta meta. Goran je slovensko četo popeljal do 69:67, to pa je bil tudi izid pred zadnjo četrtino. Kapetan je ob zvoku sirene sicer poizkusil še z enim metom za tri točke, a se je žoga odbila od obroča.\n\nSaša Despot\n\nLitva je nemudoma na začetku zadnje četrtine izenačila in po dveh zaporednih neuspelih napadih Slovenije (Goran je zgrešil celo oba prosta meta) tudi povedla. Slovenija je vrnila udarec, a je Litva po trojki Kuzminskasa povedla že za tri točke. Po zadetem metu Sabonisa je nato vodila že za pet točk, z 78:73, s čimer je prišla do svoje največje prednosti na tekmi.\n\nSekulić je moral vzeti minuto odmora, ki sprva ni delovala, saj je Sloveniji že v naslednji akciji potekel čas za napad. Po uspešni obrambi je nato Slovenija zaostanek zmanjšala za točko, ko je Luka zadel le enega izmed dveh prostih metov. Litva je nato zgrešila odprt met za tri, tako da se je Slovenija na drugi strani približala na 76:78.\n\nSabonis je z le enim zadetim prostim metom povečal prednost na +3, a je Tobey v napadu znižal le še na točko zaostanka. Po dveh zadetih prostih metih je Litva ponovno povedla za tri točke, a je po zgrešeni trojki Dončića Mike Tobey uspel dobiti skok v napadu in zadeti ter ponovno znižati zaostanek na eno točko.\n\nSaša Despot\n\nPo dobri obrambi sta ponovno sodelovala Luka in \"Miha\" ter Slovenijo vrnila v vodstvo, po še enem zapravljenem napadu Litve pa je Goran Dragić s trojko popeljal Slovenijo v vodstvo za štiri točke. Litva je tako morala poseči po minuti odmora.\n\nLitva je neuspešno zaključila še eno akcijo, na drugi strani pa je neustavljivi Tobey prišel do skoka v napadu, izsilil pa je tudi osebno napako in zadel en prosti met. Litva je tako krenila v napad z zaostankom petih točk, ko pa je Sabonis s komolcem udaril Luko v obraz, je bila dosojena nešportna osebna napaka v napadu.\n\nNow Luka got elbowed in the face by Sabonis... his chin definitely got tested in this game... and he's got a strong one. pic.twitter.com/DI75jhdSUH — Matej Sportinfo (@MatejSportinfo) September 1, 2022\n\nLuka je prosta meta zadel, Slovenija pa je dobila še žogo s strani. Po zgrešenem metu je uspel skok v napadu dobiti Jaka Blažič, tako da je Slovenija porabila veliko časa, po košu Litve pa je v zadnjo minuto vstopila s petimi točkami prednosti.\n\n52 sekund pred koncem je Blažič zadel še dva prosta meta in povečal slovensko prednost na sedem točk, Litva pa je hitro zapravila nov napad. Čančar je sicer v napadu stopil z igrišča, tako da je Litva prišla do novega napada, 18 sekund pred koncem tekme pa je po prekršku Luke imela na voljo dva prosta meta.\n\nPo zadetih obeh prostih metih se je slovenska prednost zmanjšala na pet točk, do konca pa jo je ločilo le 18 sekund. Slovenija je odlično odigrala napad, saj je s hitrimi podajami in dobrim odkrivanjem nasprotniku preprečila ukradeno žogo ali osebno napako, v zadnjih desetih sekundah tekme pa je zadnji žebelj v krsto Litve s polaganjem zabil Goran Dragić. Slovenija je povedla za sedem točk, kar je bila po zgrešenem metu iz obupa na drugi strani tudi končna prednost. Slovenija je slavila z 92:85.\n\nSaša Despot\n\nNajboljši posamezniki Slovenije so bili Mike Tobey s 24 točkami, Goran Dragić z devetnajstimi ter Jaka Blažič in Luka Dončić, ki sta jih dodala po štirinajst.\n\nZmaga proti močni, čvrsti zasedbi iz Litve, ki kot običajno sodi med kandidate za najvišja mesta, je odlična spodbuda za nadaljevanje eurobasketa, na katerem Slovenija brani zlato medaljo iz Istanbula 2017.\n\nHkrati je Slovenija naredila prvi velik korak k čim bolj ugodnemu tekmecu v osmini finala. Reprezentance iz Nemčije se bodo v Berlinu srečale s skupino A iz Tbilisija, v kateri so Črna gora, Španija, Gruzija, Bolgarija, Belgija in Turčija.\n\nSlovenija ima jutri prost dan, v soboto ob 20.30 pa jo čaka Madžarska. V predtekmovanju se bo pomerila še z Bosno in Hercegovino, Nemčijo in Francijo, v nadaljnje tekmovanje pa vodijo prva štiri mesta.\n\n* Dvorana Lanxess, gledalcev 14.500, sodniki: Mazzoni (Italija), Kozlovskis (Latvija), Liszka (Poljska).\n\n* Slovenija: G. Dragić 19 (0:2), Prepelič 3, Murić 2, Tobey 24 (1:2), Blažič 14 (2:2), Dimec 4, Z. Dragić 1 (1:2), Čančar 11 (1:1), Dončić 14 (5:8).\n\n* Litva: Brazdeikis 8 (1:2), Sabonis 10 (2:4), Jokubaitis 2 (2:2), Valančiunas 9 (1:2), Kuzminskas 19 (0:2), Giedraitis 5, Grigonis 18 (4:4), Lekavičius 14 (3:4).\n\n* Prosti meti: Slovenija 10:17, Litva 13:20.\n\n* Met za dve točki: Slovenija 26:41, Litva 24:46.\n\n* Met za tri točke: Slovenija 10:28 (G. Dragić 3, Blažič 2, Čančar 2, Prepelič, Dončić, Tobey), Litva 8:19 (Kuzminskas 3, Grigonis 2, Lekavičius, Brazdeikis, Giedraitis).\n\n* Skoki: Slovenija 35 (25 + 10), Litva 37 (26 + 11).\n\n* Osebne napake: Slovenija 24, Litva 20.\n\n* Pet osebnih: Dimec (31.), Lekavičius (40.)."
}