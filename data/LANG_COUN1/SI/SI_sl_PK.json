{
    "Angelina Jolie ob obisku Pakistana: \"Še nikoli nisem videla česa takega\"": "Obiskala je ljudi, ki so jih prizadele poplave. Foto: Reuters\n\nPakistanska vlada je prejšnji mesec razglasila izredne razmere zaradi uničujočih poplav. Tam je namreč julija in avgusta padlo za 190 odstotkov več padavin, kot je 30-letno povprečje, poplave pa so pustošile v več kot 100 okrožjih v štirih pokrajinah. Poplave so do zdaj zahtevale več kot 1500 življenj, sedem milijonov je izgubilo dom, voda je odnesla domove, vozila, pridelke in živino. Gladina vode se po vsej verjetnosti še ne bo kmalu znižala.\n\nNekateri prebivalci opozarjajo, da je stanje slabše kot ob smrtonosnih poplavah leta 2010. Foto: Reuters\n\nV Pakistan se je pred kratkim kot posebna odposlanka agencije Združenih narodov za begunce in ambasadorka dobre volje odpravila tudi Angelina Jolie. Namen njenega obiska naj bi bil, da bi videla razmere v živo, jih bolje razumela, podprla prizadete skupnosti in organizacije, ki jim pomagajo, ter od ljudi, ki so jih poplave prizadele, slišala, kaj potrebujejo. Prav tako naj bi se z njimi pogovorila o tem, kako tovrstno trpljenje preprečiti v prihodnosti. Obiskala je tudi hudo prizadeto provinco Sind, poroča Independent.\n\n\"Še nikoli nisem videla česa takega,\" je dejala zvezdnica po pogovoru s tistimi, ki so izgubili streho nad glavo in trenutno živijo na prostem ali pa v posebnih taboriščih. \"Govorila sem z ljudmi in pomislila sem, da jih, če ne pride dovolj pomoči, v naslednjih tednih ne bo več, saj ne bodo preživeli,\" je zaskrbljeno povedala 47-letnica, ki naj bi jo po pogovorih prevzela čustva.\n\n\"Podnebne spremembe so resnične. Ne prihajajo, ampak so že tu,\" je še poudarila ameriška igralka – pakistanska vlada in ZN sta za poplave, katerih vzrok je predvsem obilno monsunsko deževje, namreč okrivila podnebne spremembe. Učinki teh naj bi močno vplivali prav na Pakistan, ki pa je sicer prispeval manj kot en odstotek svetovnih ogljikovih emisij.\n\n\"Popolnoma se strinjam, da je treba pritisniti na mednarodno skupnost, da naredi več. Mislim, da je, glede tega, kje smo, to streznitveni trenutek za svet,\" je še dodala Američanka, ki je sicer med drugim potovala tudi v Dadu, kjer je od julija zaradi bolezni, ki se prenašajo z vodo, umrlo okoli več sto ljudi.",
    "Pakistan škodo zaradi poplav ocenjuje na več kot 10 milijard dolarjev": "Po navedbah pakistanske ministrice za podnebne spremembe Šeri Rehman je poplavljena kar tretjina celotne države.\n\nIkbal je pojasnil, da so poplave največjo škodo prizadejale predvsem na področju \"telekomunikacij, cest, kmetijstva in varnosti gospodinjstev\", poroča francoska tiskovna agencija AFP.\n\nMinistrica, pristojna za podnebne spremembe, je v ponedeljek ocenila, da je zaradi poplav, ki jih je povzročilo monsunsko deževje, pod vodo tretjina države. Za AFP je dejala, da gre za krizo \"nepredstavljivih razsežnosti\". \"Vse skupaj je en velik ocean, ni suhe zemlje, kamor bi prečrpali vodo,\" je dejala.\n\nV državi si sicer trenutno oblasti, humanitarne organizacije in Združeni narodi prizadevajo pospešiti dostavo pomoči več kot 33 milijonom prizadetih ljudi, kar je zahtevna naloga na območjih, ki so zaradi odplaknjenih cest in mostov odrezana od sveta.\n\nVlada je razglasila izredne razmere in za pomoč zaprosila mednarodno skupnost. Prva letala s pomočjo so v ponedeljek že prišla iz Turčije in Združenih arabskih emiratov, pomoč pa so obljubile tudi Kitajska, ZDA in Evropska unija.\n\nZN pa naj bi danes objavil hiter poziv za pomoč Pakistanu pri spopadanju z uničujočimi poplavami, s čimer želijo zbrati 161 milijonov dolarjev za zagotavljanje nujne prehranske in denarne pomoči prizadetim.\n\nPoziv bodo hkrati izdali v Ženevi in pakistanski prestolnici Islamabad, je pojasnila humanitarna koordinatorka ZN-a v Pakistanu Julien Harneis. Pozvala je k \"delitvi bremena in solidarnosti\" zaradi \"katastrofe, ki jo povzročajo podnebne spremembe\", ki se bo po njenih besedah še poslabšala.\n\nDeževje, ki se je začelo junija, je v Pakistanu sprožilo najhujše poplave v več kot desetletju, odplaknilo je obsežne površine pomembnih kmetijskih pridelkov in poškodovalo ali uničilo več kot milijon domov.\n\nReka Ind, ki teče vzdolž celotnega Pakistana, zdaj grozi, da bo prestopila svoje bregove, saj se iz njenih pritokov na severu proti jugu države zgrinjajo ogromne količine vode.\n\nMeteorološki urad je sporočil, da je bil celoten Pakistan prepojen z dvakrat večjo količino padavin od povprečja, v južnih pokrajinah Belučistan in Sind pa so izmerili več kot štirikrat večjo količino padavin od povprečja zadnjih treh desetletij."
}