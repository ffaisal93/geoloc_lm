{
    "Vsak dan prvi": "Namizna aplikacija Internet Explorer odhaja v pokoj\n\nZagotovite si nemoten vstop v svet aktualnih novic in jo nadomestite z najnovejšo verzijo Chromea, Firefoxa, Safarija ali Microsoft Edgea.",
    "STAznanost: Potapljanje mest v južni in jugovzhodni Aziji ogroža na desetine milijonov ljudi": "Singapur, 23. septembra - Obalna mesta v južni in jugovzhodni Aziji se potapljajo hitreje kot mesta drugod po svetu, zaradi česar je ogroženih na desetine milijonov ljudi, je pokazala nova raziskava singapurske tehnološke univerze. Eden od vzrokov za večje pogrezanje teh mest je tudi tamkajšnje obsežno izkoriščanje podtalnice, poroča francoska tiskovna agencija AFP.\n\nRaziskava tehnološke univerze Nanyang (NTU) v Singapurju, objavljena prejšnji teden v reviji Nature Sustainability, je pokazala, da mesta v južni in jugovzhodni Aziji zaradi hitre urbanizacije in naraščajoče potrebe po oskrbi s pitno vodo močno izkoriščajo podtalnico.\n\n\"Mesta, ki se tako soočajo s hitrim lokalnim zniževanjem tal, so zaradi tega izpostavljena še večjemu tveganju obalnih nevarnosti, kot je že zdaj povišana morska gladina, ki jo povzroča podnebje,\" piše v študiji.\n\nNa podlagi satelitskih podatkov iz 48 velikih obalnih mest po vsem svetu so raziskovalci ugotovili, da se je največje in najgosteje naseljeno vietnamsko mesto Hošiminh v povprečju potopilo za 16,2 milimetra na leto.\n\nVisoko na seznamu je tudi pristaniško mesto Chittagong v Bangladešu, medtem ko so se Ahmadabad v Indiji, indonezijska prestolnica Džakarta in nekdanja mjanmarska prestolnica Yangon v nekaterih letih potopili tudi za več kot 20 milimetrov.\n\n\"Mnoga od teh hitro pogrezajočih se obalnih mest so velemesta, ki se hitro razvijajo in kjer velike potrebe po črpanju podtalnice in obremenitve zaradi gosto postavljenih stavb prispevajo k lokalnemu sesedanju tal,\" še piše v študiji.\n\nPotapljanje mest samo po sebi sicer ni posledica podnebnih sprememb, vendar pa so raziskovalci mnenja, da njihovo delo omogoča boljši vpogled v to, kako bi te lahko \"povečale učinke povprečnega dviga morske gladine, ki ga povzroča podnebje\".\n\nPo podatkih medvladnega odbora ZN za podnebne spremembe (IPCC) bo do leta 2050 več kot milijarda ljudi živela v obalnih mestih, ki jim grozi dvig morske gladine. Ta naj bi se do konca stoletja dvignila za do 60 centimetrov, tudi če bi se emisije toplogrednih plinov močno zmanjšale.",
    "STA: Cene nafte še naprej padajo": "Singapur, 14. septembra - Cene nafte so se tudi danes v azijskem trgovanju znižale. Nadaljnji padec cen je pripisati zaskrbljenosti, da bo zaostrovanje denarne politike občutno upočasnilo gospodarsko rast in povzročilo manjše povpraševanje po nafti in njenih derivatih. Naftni trg danes sicer z zanimanjem pričakuje objavo novih podatkov o zalogah v ZDA.",
    "V Šrilanki se po vrnitvi nekdanjega predsednika vrstijo pozivi k njegovi aretaciji": "Foto: Reuters\n\nDa se je Radžapaksa vrnil v domovino, so predstavniki mednarodnega letališča Katunajake, ki leži 30 kilometrov severno od glavnega mesta Kolombo, sporočili v petek zvečer.\n\nRadžapaksa je iz Šrilanke pobegnil sredi julija. Pred tem so v državi zaradi hude gospodarske krize več mesecev potekali množični protesti, protestniki pa so nazadnje vdrli v njegovo uradno rezidenco. Obtožujejo ga, da je zaradi slabega upravljanja in korupcije odgovoren za sedanje katastrofalne razmere.\n\nOtoška država z 22 milijoni prebivalcev je močno zadolžena. Nima dovolj sredstev za uvoz goriva, plina za kuhanje, hrane in zdravil. Mednarodni denarni sklad je državi dodelil posojila v vrednosti 2,9 milijarde ameriških dolarjev, poroča nemška tiskovna agencija DPA.\n\nRadžapaksa se je v Šrilanko vrnil iz Tajske, kjer je bival od 11. avgusta, pred tem pa se je zatekel na Maldive in v Singapur.\n\n\"Gotabaja se je vrnil, ker ga nobena država noče, nima se kam skriti,\" je po poročanju francoske tiskovne agencije AFP dejal vodja učiteljskega sindikata Joseph Stalin, ki je pomagal mobilizirati protestnike.\n\nZagovorniki človekovih pravic so pozdravili njegovo vrnitev in se zavezali, da si bodo prizadevali za njegovo aretacijo \"zaradi zločinov, ki jih je zagrešil\". \"Privedli ga bomo pred sodišče,\" je za AFP povedal tiskovni predstavnik Šrilanškega združenja mladih novinarjev.\n\n73-letni Radžapaksa, ki je bil leta 2019 izvoljen z obljubami, da bo državi omogočil blaginjo, je ob poglabljanju krize doživel padec priljubljenosti.\n\nPo vrnitvi v Kolombo so ga v petek ministri pozdravili s cvetličnimi venci, nato pa pospremili v novo uradno rezidenco, ki mu jo je zagotovila vlada, še poroča AFP."
}