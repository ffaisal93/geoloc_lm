{
    "Bo Kitajska \"prisilila\" Rusijo h koncu morije v Ukrajini?": "Kitajski zunanji minister v ZN poziva k diplomatski rešitvi konflikta v Ukrajini.\n\nKitajski zunanji minister Wang Yi je danes v svojem nagovoru svetovnim voditeljem na zasedanju Generalne skupščine ZN v New Yorku pozval Rusijo in Ukrajino, naj ne dopustita, da se \"posledice njune vojne razširijo\", ob tem pa pozval k diplomatski rešitvi konflikta.\n\n\"Vse vpletene strani pozivamo, naj preprečijo, da bi se kriza razširila, ter zaščitijo legitimne pravice in interese držav v razvoju,\" je dejal in pozval je k \"poštenim in pragmatičnim\" mirovnim pogovorom, ne le glede vojne v Ukrajini, temveč vseh svetovnih vprašanj.\n\n\"Kitajska podpira vsa prizadevanja za mirno rešitev ukrajinske krize. Nujna prednostna naloga je omogočiti mirovne pogovore,\" je pristavil kitajski zunanji minister in nadaljeval: \"Temeljna rešitev je obravnavanje legitimnih varnostnih pomislekov vseh strani ter vzpostavitev uravnotežene, učinkovite in trajnostne varnostne arhitekture.\"\n\nSe ve da je spregovoril tudi o Tajvanu in ob tem zagotovil, da bo njegova država \"odločno ukrepala proti vsakemu zunanjemu vmešavanju\". \"Moramo se boriti proti tajvanskim separatističnim dejavnostim in odločno ukrepati proti zunanjemu vmešavanju. Vsako oviranje ponovne združitve Kitajske bo padlo pod kolesje zgodovine,\" je dodal.\n\nNa srečanju z ukrajinskim zunanjim ministrom Dmitrom Kulebo pa je Wang poudaril, da je predsednik Xi Jinping izpostavil, da si vse države zaslužijo spoštovanje svoje suverenosti in ozemeljske celovitosti ter da je treba spoštovati namene in načela Ustanovne listine ZN.",
    "Ob protestih tudi kritike v Rusiji zaradi napak pri mobilizaciji": "Protestnik proti delni mobilizaciji. Foto: EPA\n\nV okupiranih ali delno okupiranih ukrajinskih pokrajinah Lugansk, Doneck, Herson in Zaporožje se nadaljuje izvajanje referendumov o priključitvi Rusiji.\n\nUkrajinske sile na teh območjih izvajajo napade. V Hersonu so zgodaj zjutraj zadele hotel. \"Po prvih podatkih sta v tem terorističnem dejanju umrla dva človeka. Reševalci še vedno prečesavajo ruševine in iščejo žrtve,\" so sporočile ruske okupacijske oblasti. Med ubitimi je tudi nekdanji proruski poslanec Oleksij Juravko, v hotelu pa naj bi bilo nastanjenih tudi več ruskih novinarjev.\n\nRusko obrambno ministrstvo je medtem sporočilo, da ukrajinske sile tudi z brezpilotnimi letalniki napadajo kraj Energodar, kjer je jedrska elektrarna Zaporožje. Zaradi obsežnega ukrajinskega obstreljevanja so morali prestaviti volišče na drugo lokacijo, poroča nemška tiskovna agencija DPA.\n\nV mestu Alčevsk, dobrih 40 kilometrov zahodno od mesta Lugansk, pa bo glasovanje o priključitvi regije Rusiji potekalo v zakloniščih, so sporočile okupacijske oblasti.\n\nReferendumi na omenjenih območjih naj bi trajali še do torka, ko bodo začeli preštevati glasove. Priključitev pokrajin Rusiji bi se tako lahko zgodila že do konca prihodnjega tedna.\n\nLavrov na Generalni skupščini Združenih narodov. Foto: Reuters\n\nLavrov: Rusija bo po priključitvi branila ozemlja\n\nRuski zunanji minister Sergej Lavrov je referendume v govoru na Generalni skupščini Združenih narodov (GS ZN) označil za dodaten korak k zaščiti Rusov na omenjenih območjih, poroča Radio Slovenija.\n\nLavrov je v poznejši izjavi poudaril, da bo Rusija ozemlja, kjer trenutno potekajo referendumi, po morebitni priključitvi branila tudi z jedrskim orožjem. Da gre za nedopustno grožnjo, je v odzivu sporočil ukrajinski zunanji minister Dmitro Kuleba.\n\nLavrov: Referendumi za zaščito prebivalstva\n\nRuski minister je v Generalni skupščini Združenih narodov znova poudaril, da zveza Nato z delovanjem v bližini ruskih mej ogroža varnost njegove države. Rusija po njegovih besedah ne nasprotuje pogovorom, vendar Kremelj ne bo naredil prvega koraka, še navaja Radio Slovenija.\n\nObsodil je tudi \"uradno rusofobijo na zahodu\". \"Ne le, da jih ni sram razlagati, da želijo vojaško poraziti našo državo, razlagajo celo, da bodo uničili in zlomili Rusijo,\" je dejal Lavrov.\n\nUkrajinski uradniki: Ruske sile zadele blok v Zaporožju\n\nUkrajinski uradniki trdijo, da je ruski izstrelek zadel stanovanjski blok v mestu Zaporožje, pri čemer je bil ubit en človek, še sedem pa ranjenih. V napadih na jugu in vzhodu Ukrajine so bili ubiti skupno trije ljudje ter 19 ranjenih, povzema Guardian. Ukrajinska stran še trdi, da je bilo mesto Odesa ponoči znova napadeno z brezpilotnimi letalniki iranske izdelave.\n\nKitajska in Indija pozivata k miru\n\nV New Yorku sta sicer tudi Kitajska in Indija, vojaški velesili in ruski partnerici, pozvali k miru v Ukrajini. \"Kitajska podpira vsa prizadevanja za mirno rešitev ukrajinske krize. Nujna prednostna naloga je omogočiti pogovore za mir,\" je dejal kitajski zunanji minister Vang Ji, ki se je med obiskom New Yorka prvič od začetka vojne srečal tudi z ukrajinskim kolegom Kulebo.\n\n\"Pogosto nas sprašujejo, na kateri strani smo v ukrajinskem konfliktu. Naš odgovor je jasen in iskren: Indija je na strani miru in tam trdno stoji. Pozivamo k diplomaciji in dialogu kot edinemu izhodu,\" pa je dejal indijski zunanji minister Subramanjam Džajšankar.\n\nProtesti proti mobilizaciji v Rusiji so potekali tudi v Beogradu. Foto: Reuters\n\nNa protestih proti mobilizaciji aretirali 724 ljudi\n\nV Rusiji medtem še naprej poteka mobilizacija najmanj 300.000 rezervistov. Predsednik Vladimir Putin je v soboto tudi podpisal odlok, ki zaostruje kazni za tiste, ki bežijo pred obveznim vojaškim pozivom, na do deset let zapora.\n\nProti mobilizaciji potekajo protesti po več ruskih mestih. Nevladna organizacija OVD-info, ki spremlja proteste, je sporočila, da so v soboto po 32 mestih po državi aretirali 798 ljudi. Skupno število aretiranih od začetka protestov je tako naraslo na več kot 2000, poroča Guardian.\n\nPredsednika obeh domov ruskega parlamenta kritična do napak pri mobilizaciji\n\nV Rusiji je tudi od Putinovih zaveznikov slišati vse več kritik do poteka mobilizacije. Valentina Matvijenko, predsednica ruskega zgornjega doma, Sveta federacije, je dejala, da je seznanjena s poročili o vpoklicih moških, ki ne bi smeli biti mobilizirani.\n\nVarnostne sile na shodu proti mobilizaciji. Foto: Reuters\n\n\"Takšni ekscesi so absolutno nesprejemljivi. In menim, da je popolnoma prav, da sprožajo oster odziv v družbi,\" je zapisala na Telegramu.\n\n\"Zagotovite, da bo izvajanje delne mobilizacije izvedeno v popolni in absolutni skladnosti z začrtanimi merili. Brez ene napake,” je zapisala v sporočilu regionalnim guvernerjem, ki po njenih besedah nosijo polno odgovornost za izvedbo vpoklica.\n\nVjačeslav Volodin, še en Putinov zaveznik in predsednik dume, spodnjega doma parlamenta, je izrazil svoje poglede v ločeni objavi. \"Prejemamo pritožbe. Če je storjena napaka, jo je treba popraviti. Organi na vseh ravneh bi morali razumeti svoje odgovornosti,\" je zapisal.\n\nVaruh človekovih pravic pisal obrambnemu ministru\n\nVodja kremeljskega sveta za človekove pravice Valerij Fadejev je sporočil, da je pisal obrambnemu ministru Sergeju Šojguju, naj nujno \"razreši težave\".\n\nNa Telegramu je kritiziral uveljavljanje izjem in navedel primere neustreznega vpoklica, vključno z medicinskimi sestrami brez vojaških izkušenj. \"Nekateri prejmejo vpoklic ob 2. uri zjutraj, kot da mislijo, da se vsi izmikamo vpoklicu,\" je zapisal.\n\nUrednica RT-ja kritična do vlade\n\nNapoved in izvajanje mobilizacije je vznemirila tudi ruske medije. Odgovorna urednica medija RT Margarita Simonjan je na Telegramu kritizirala vlado, ker njena pravila glede mobilizacije razburjajo ljudi.\n\n\"Napovedano je bilo, da bodo vpoklicali vojake do 35. leta. Zdaj pozivajo tudi 40-letnike,\" je zapisala. \"Ljudi razburjajo, kakor da bi to počeli namenoma, kot iz kljubovanja. Kot da bi jih poslal Kijev,\" je dodala.\n\nV soboto so na protestih proti mobilizaciji po Rusiji aretirali 724 ljudi. Že prejšnji teden so jih skupno aretirali več kot tisoč. Foto: Reuters\n\nV Burjatiji poročajo, da v vojsko \"jemljejo vse po vrsti\"\n\nČeprav naj bi vpoklicali rezerviste in ljudi z vojaškimi izkušnjami, iz nekaterih ruskih pokrajin prihajajo drugačna poročila.\n\nV sibirski republiki Burjatija ob jezeru Bajkal, kjer bivajo tudi staroselski burjatski Mongoli, naj bi mobilizirali tudi tiste, ki sicer veljajo za izjeme. \"Tukaj v Burjatiji jemljejo vse po vrsti – mlade in stare in tiste, ki sploh nikoli niso služili,\" je za Al Džaziro povedala Hoelun, ki je s starši in partnerjem, ki bi moral v vojsko, pobegnila v Mongolijo.\n\nProtesti proti mobilizaciji potekajo tudi v avtonomni ruski republiki Dagestan, kjer so se protestniki fizično spopadli s policijo.\n\nSkupina OVD, neodvisna ruska organizacija za človekove pravice, ob tem sporoča, da jo skrbijo poročila \"zelo agresivnih pridrževanj\", ki da se dogajajo v tej pretežno muslimanski pokrajini, nekoč znani po nasilju.\n\nZelenski poziva Ruse, naj pobegnejo ali se predajo\n\nMedtem je ukrajinski predsednik Volodimir Zelenski v nočnem nagovoru Ruse pozval, naj pobegnejo iz države ali se predajo, ko bodo na fronti, in jim zagotovil, da bodo ukrajinske sile z njimi ravnale civilizirano, poroča britanski BBC.\n\nUkrajina bo dezerterje obravnavala v skladu z mednarodnimi konvencijami in nikogar ne bo vrnila v Rusijo, če se bo bal posledic, je dejal Zelenski in dodal, da se je bolje predati kot tvegati, da ti po koncu vojne sodijo kot vojnemu zločincu ali da pred tem umreš na fronti.\n\nKolone vozil na mejah\n\nTudi v drugih delih Rusije skušajo številni moški zapustiti državo. Na meji z Gruzijo so kolone vozil dolge več kot 30 kilometrov, poroča BBC. Tudi obmejni policisti na Finskem še vedno poročajo o povečanem prometu na mejnih prehodih z Rusijo.\n\nRusko-finska meja. Foto: Reuters\n\nNa najpomembnejšem mejnem prehodu med Rusijo in Finsko Vaalimaa se je danes zjutraj ob 8. uri po krajevnem času na ruski strani nabrala 500 metrov dolga kolona avtomobilov, je na Twitterju sporočil vodja enote za mednarodne zadeve pri finski mejni straži Matti Pitkaniitty.\n\nV soboto je na Finsko vstopilo 8572 ruskih državljanov, medtem ko jih je pred tednom dni mejo prečkalo 5286, je dodal. V tem času se je iz Finske v Rusijo 4199 ljudi tudi vrnilo, poroča nemška tiskovna agencija DPA.\n\nMejni prehod Vaalima, ki je zdaj postal najbolj obremenjena nadzorna točka za vstop na Finsko, se po navedbah mejnih policistov uporablja za neposredna potovanja v Helsinke, od koder številni Rusi potujejo naprej v druge schengenske države. Po besedah Pitkaniittyja je namreč veliko Rusov na Finsko vstopilo z vizumi, ki so jih izdale druge schengenske države.\n\nRusija prvič priznala, da ljudje bežijo iz države\n\nLokalni ruski uradniki so priznali, da se je pojavil precejšen pritok avtomobilov, ki so poskušali prečkati mejo – na eni nadzorni točki je čakalo skoraj 2500 vozil. Kremelj je sicer še v četrtek poročila o Rusih, ki bežijo pred vpoklicem, označil za \"lažna\".",
    "Von der Leyen: Putin kaže šibkost. Kitajska poziva k prekinitvi ognja v Ukrajini.": "Mural z ruskimi vojaki v Moskvi. Foto: Reuters\n\nRuski predsednik Putin je odredil prvo delno mobilizacijo v Rusiji po drugi svetovni vojni. Za vojno v Ukrajini bo vpoklicanih 300.000 rezervistov in ljudi z izkušnjami v vojski. Napoved je sprožila proteste po Rusiji, v državi je močno naraslo zanimanje za letalske vozovnice v tujino.\n\nPutin je v nagovoru še zatrdil, da so članice zavezništva Nato, in dejal, da ima Rusija \"veliko orožja za odgovor\". \"Če bo ogrožena ozemeljska celovitost naše države, bomo uporabili vsa razpoložljiva sredstva za zaščito naših ljudi. To ni pretvarjanje,\" je dejal.\n\nPutinova napoved mobilizacije in omembe jedrskega orožja so sprožile številne reakcije mednarodne skupnosti.\n\nKitajska poziva k prekinitvi ognja\n\nRuska zaveznica Kitajska je pozvala k čimprejšnji prekinitvi ognja v Ukrajini. \"Zadevne strani pozivamo, naj z dialogom uresničijo prekinitev ognja in čim prej najdejo rešitev, ki bo upoštevala legitimne varnostne interese vseh strani,\" je na redni novinarski konferenci dejal tiskovni predstavnik kitajskega zunanjega ministrstva Vang Venbin.\n\nPoudaril je, da je Kitajska pripravljena sodelovati z mednarodno skupnostjo, da bi še naprej igrala konstruktivno vlogo pri umirjanju razmer, in hkrati dodal, da Peking vztraja, da je treba spoštovati suverenost in ozemeljsko celovitost vseh držav. Ob tem je še sporočil, da je treba upoštevati tudi legitimne varnostne interese držav in podpirati vsa prizadevanja za mirno reševanje kriz.\n\nKitajska in Rusija sta v zadnjih letih bistveno okrepili medsebojne odnose. Prejšnji teden sta se Putin in kitajski voditelj Ši Džinping srečala na vrhu voditeljev v Uzbekistanu, kjer je ruski predsednik obsodil poskuse ustvarjanja \"enopolarnega sveta\" in pohvalil uravnoteženo držo Kitajske glede Ukrajine.\n\nKitajska ostaja nevtralna glede ruske invazije v Ukrajini, se pa Peking strinja s stališčem Moskve, da je širitev Nata pripomogla k izbruhu vojne.\n\nVon der Leyen: Putinova dejanja kličejo po sankcijah\n\nDejanja ruskega predsednika Putina kličejo po novih sankcijah Evropske unije, je ob robu zasedanja Generalne skupščine Združenih narodov v New Yorku dejala predsednica Evropske komisije Ursula von der Leyen. O tem bodo že danes v New Yorku razpravljali tudi zunanji ministri EU-ja\n\n\"Ruski predsednik Putin kaže šibkost. Skuša mobilizirati vojake, ki so slabše izurjeni, manj izkušeni in manj motivirani. Želi izvesti tudi navidezne referendume na ukrajinskih suverenih ozemljih. Mislim, da to znova kliče k našim sankcijam,\" je povedala predsednica Evropske komisije v kratkem pogovoru za ameriško televizijo CNN.\n\nOb tem je poudarila, da so do zdaj sprejete sankcije EU-ja proti Rusiji zaradi njene agresije na Ukrajino \"zelo uspešne\". Unija je od začetka ruskega napada na Ukrajino sprejela šest celovitih svežnjev sankcij proti Moskvi in še dodatne ukrepe, katerih namen je bil onemogočiti izogibanje sankcijam.\n\nGeneralni sekretar Nata: Putin podcenjeval napad na Ukrajino\n\nJens Stoltenberg. Foto: EPA\n\nGeneralni sekretar zavezništva Nato Jens Stoltenberg je za Reuters medtem izrazil upanje, da se bo vojna med Ukrajino in Rusijo \"končala za pogajalsko mizo\". Vendar je dodal, da se to lahko zgodi le, če bo izid dogovora sprejemljiv za Kijev. Izrazil je tudi trdno podporo Ukrajini vseh Natovih držav članic.\n\nV komentarju na Putinovo mobilizacijo je dejal, da je ruski predsednik napravil \"napačno oceno\", saj je podcenil napad na Ukrajino. \"Še več enot bo vodilo v stopnjevanje vojne. To bo pomenilo več trpljenja in smrti. Predsednik Putin lahko konča to vojno z umikom svojih sil, s končanjem invazije v drugo državo,\" je še dejal Stoltenberg.\n\nGeneralni sekretar je obsodil tudi Putinovo grožnjo z uporabo jedrskega orožja. \"To je nevarna in nepremišljena retorika in tudi ni nič novega, saj je to storil že večkrat. Dobro ve, da se jedrska vojna ne bi smela nikoli začeti in da v njej ni mogoče zmagati, za Rusijo pa bo imela posledice brez primere,\" je povedal Stoltenberg in hkrati poudaril, da bo zveza Nato poskrbela, da v Moskvi ne bo nesporazumov glede pripravljenosti zavezništva na obrambo.\n\n\"Kako natančno se bomo odzvali, je seveda odvisno od tega, kakšne bodo razmere in kakšno orožje bodo morda uporabili. Najpomembnejše je, da to preprečimo,\" je dejal. Hkrati je tudi opomnil, da Nato do zdaj ni opazil sprememb v ruski jedrski drži, vendar pa iz Bruslja vseeno zelo pozorno spremljajo dogajanje.\n\nBiden obsodil \"nezaslišana dejanja\"\n\nAmeriški predsednik Joe Biden je na Generalni skupščini Združenih narodov mobilizacijo ter domnevne jedrske grožnje označil za \"nezaslišana dejanja\". \"Jedrske vojne ni mogoče dobiti, ne sme se nikoli zgoditi,\" je opozoril Biden in vse države pozval, naj se znova zavežejo krepitvi miselnosti neširjenja jedrskega orožja.\n\nDa je Putinov ukaz znak ruske šibkosti, je ocenila ameriška veleposlanica v Kijevu Bridget Brink. Na Twitterju je dodala, da ZDA nikoli ne bodo priznale ruskih zahtev po priključitvi delov ukrajinskega ozemlja. Na okupiranih ozemljih Ukrajine naj bi v prihodnjih dneh namreč potekali referendumi o priključitvi Rusiji.\n\nScholz o preprečevanju stopnjevanja vojne\n\nKakršna koli grožnja ruskega predsednika z uporabo jedrskega orožja je \"nesprejemljiva\", je medtem za nemško radiotelevizijo ARD dejal kancler Olaf Scholz. \"Vztrajamo pri svoji uravnoteženi, odločni usmeritvi pri podpori Ukrajini in preprečevanju stopnjevanja vojne, ki bi presegla tisto med Rusijo in Ukrajino. To bomo počeli še naprej,\" je dejal.\n\nPlakat s pripadniki ruske vojske v ukrajinski pokrajini Lugansk. Foto: Reuters\n\nMacron: Mobilizacija napaka, ki bo nadalje izolirala Rusijo\n\nFrancoski predsednik Emmanuel Macron je dejal, da so Putinovi načrti o razglasitvi delne mobilizacije \"napaka\". \"Njegova odločitev je slaba novica za Ruse, mlade in bo povečala izolacijo njegove države,\" je povedal ob robu GS-ja ZN-a v New Yorku.\n\nBruselj: Putinu ni do miru\n\nPodobno kot v članicah EU-ja pravijo v Evropski komisiji. \"Napovedi ruskega predsednika glede referendumov in delne mobilizacije so zgolj še en dokaz, da mu ni do miru, ampak samo do stopnjevanja vojaške agresije. Je še en znak obupa glede poteka te njegove agresije,\" je dejal Peter Stano, tiskovni predstavnik visokega zunanjepolitičnega predstavnika EU-ja Josepa Borrella.\n\nOb tem je opozoril, da se je napoved zgodila v času, ko v New Yorku poteka splošna razprava Generalne skupščine Združenih narodov. Tam poteka tudi usklajevanje držav članic EU-ja glede evropskega odziva na nadaljevanje ruske agresije, vključno z napovedanimi referendumi, je Stano odgovoril na vprašanje o pripravi nadaljnjih sankcij proti Rusiji. O podrobnostih ni želel govoriti.\n\nWallace: Putinova invazija je spodletela\n\nOdločitev Putina za mobilizacijo rezervistov kaže, da je njegova invazija spodletela, pa je dejal britanski obrambni minister Ben Wallace. Na Twitterju je zapisal, da sta Putin in njegov obrambni minister Šojgu \"v smrt poslala na desettisoče državljanov, pomanjkljivo opremljenih in slabo vodenih\". Dodal je, da nobene grožnje in propaganda ne morejo prikriti dejstva, da v vojni Ukrajina zmaguje, da je mednarodna skupnost združena, Rusija pa postaja svetovni izobčenec.\n\n\"Stopnjevanje vojne\" in \"znamenje panike\"\n\nPo mnenju češkega premierja Petra Fiale je mobilizacija poskus nadaljnjega stopnjevanja vojne in dodaten dokaz, da je Rusija edini agresor. Pozval je k nadaljnji pomoči Ukrajini.\n\nNizozemski premier Mark Rutte je dejal, da sta mobilizacija in napoved referendumov v ukrajinskih regijah, ki so jih zasedle ruske sile, znamenje panike.\n\nKijev se posmehuje\n\nVolodimir Zelenski. Foto: Reuters\n\nUkrajinske oblasti so se medtem na odločitev ruskega predsednika odzvale s posmehom. \"Še vedno teče vse po načrtih ali pač ne? Vojna za tri dni traja že 210 dni. Življenje ima čudovit smisel za humor,\" je tvitnil svetovalec ukrajinskega predsednika Volodimirja Zelenskega Mihajlo Podoljak. Rusija je namreč februarja načrtovala, da bo s hitro vojaško operacijo premagala Ukrajino.\n\nDrugi svetovalec ukrajinskega predsednika Oleksij Arestovič pa je menil, da so Rusijo k temu prisilile velike izgube. \"Več kot 100.000, morda 150.000, je mrtvih in ranjenih, še prav toliko je mentalno odpisanih,\" je zapisal.\n\nZelenski dvomi o Putinovi grožnji z jedrskim orožjem\n\nZa nemški časopis Bild se je oglasil tudi ukrajinski predsednik Volodimir Zelenski, ki \"ne verjame\", da bo Rusija uporabila jedrsko orožje, potem ko je s tem zagrozil Putin.\n\n\"Ne verjamem, da bodo uporabili jedrsko orožje. Niti ne verjamem, da bi svet to dopustil,\" je Zelenski v odziv na grožnje dejal v intervjuju za nemški Bild.\n\n\"Jutri lahko Putin reče, da poleg Ukrajine želijo tudi del Poljske, sicer bo uporabil jedrsko orožje,\" je še dejal ukrajinski predsednik, ki je dodal, da \"v takšne grožnje in izsiljevanje ne smemo privoliti\".\n\nPovedal je tudi, da bo Ukrajina nadaljevala protiofenzivo, in znova potrdil svoje prepričanje o uspehu ukrajinskih sil pri osvobajanju zasedenih ozemelj.\n\n\"Vladimir Putin želi Ukrajino utopiti v krvi, tudi v krvi svojih vojakov,\" je Zelenski dejal v povezavi z delno mobilizacijo, ki jo je danes odredil ruski predsednik. \"Potrebuje večmilijonsko vojsko, saj vidi, da velik del ruskih vojakov beži,\" je dodal. \"Vemo, da so mobilizirali kadete, fante, ki se niso znali boriti, saj niso mogli niti končati usposabljanja,\" je nadaljeval.\n\nOb tem je tudi referendume o priključitvi Rusiji, ki jih Moskva in separatistične oblasti v naslednjih dneh načrtujejo na zasedenih ozemljih, označil za prevaro. \"Več kot 90 odstotkov držav po svetu takšnih referendumov ne bo priznalo,\" je sklenil Zelenski.",
    "Kitajska bi lahko postala vodni hegemon": "V nadaljevanju preberite:\n\nMedtem ko se v Pakistanu še vedno mučijo s tem, da bi glave obdržali nad vodo, ki je nekatere od območij te države spremenila v velikanska jezera, vasi pa v otoke, se v sosednji Indiji na veliko govori o pomanjkanju vode. Meteorološki urad je pred nekaj dnevi izmeril, da je bilo v celotnem monsunskem obdobju veliko tamkajšnjih območij deležno manj padavin kot kdaj koli, osem držav znotraj Indije pa bo že letos trpelo zaradi pomanjkanja vode.\n\nOkoli dvanajst odstotkov te države že živi v »ničelnem dnevu«, kot so poimenovali scenarij, po katerem ne bo več niti kaplje vode, kar se bo zgodilo kot posledica čezmernega črpanja podzemnih voda, slabega menedžmenta in, seveda, pomanjkanja dežja.",
    "Več sto naročil: dan D za prvo kitajsko potniško letalo": "C919 so razvijali 14 let in opravili prvi polet leta 2017. Po težavah naj bi v teh dneh le pridobili certifikat, s katerim bo letalo lahko prešlo v komercialno uporabo.\n\nC919 so razvijali 14 let in opravili prvi polet leta 2017. Po težavah naj bi v teh dneh le pridobili certifikat, s katerim bo letalo lahko prešlo v komercialno uporabo. Foto: Guliverimage\n\nKitajska želi s svojim novim letalom C919 vsaj deloma prekiniti odvisnost od francoskega Airbusa in ameriškega Boeinga. Gre za potniško letalo z enim prehodom, ki ga zadnjih 14 let razvija in izdeluje državno podjetje Comac. Po zapletih v letu 2021 s pridobitvijo letalskega certifikata, naj bi v teh dneh C919 le pridobil ustrezna dovoljenja, da poleti in ga domače letalske družbe začnejo uporabljati v komercialne namene.\n\nKitajsko prvo doma izdelano potniško letalo bo nadgradnja zadnjih dosežkov domače letalske in vesoljske industrije. Pred časom so namreč potrdili, da bodo opravili tri misije do Lune, kjer bodo preiskovali minerale, ki jih je odkrilo vozilo chang'e-5. Zdaj želijo s prvim doma razvitim in izdelanim potniškim letalom razbiti monopol Airbusa in Boeinga.\n\nPred desetimi dnevi prvič pristal v glavnem mestu\n\n13. septembra je ljubitelje portala FlightRadar24 presenetil pogled na dve letali comac C919, ki sta pristali na letališču v Pekingu. Šlo je za prvi obisk tega letala v glavnem mestu, celotno pot pa ju je spremljalo letalo ARJ-21. Kot so kasneje zapisali domači mediji, sta letali pristali v prestolnici zaradi pridobitve certifikata, ki bo omogočil začetek komercialne rabe.\n\nPrvi testni polet so pri Commercial Aircraft Corporation of China oziroma krajše Comac z letalom C919 opravili že leta 2017. Za leto 2021 so napovedali prve dostave kupcem, toda prvotne načrte so morali nekoliko prilagoditi zaradi težav pri pridobivanju certifikata. Kljub temu so pri China Eastern Airlines lani naročili pet letal C919, ki jih bodo uporabljali predvsem za prevoz potnikov znotraj države. Z njimi bodo povezovali Šanghaj z drugimi večjimi mesti, kot so Peking, Guangdžov, Šenzen, Čengdu, Wuhan in Čingdao.\n\nNaročila se kopičijo\n\nSkupaj so pri Comac od različnih kitajskih letalskih družb dobili že več sto naročil za C919. Njegova prednost so kompaktne mere, saj ima letalo le en prehod in bo lahko tekmovalo s srednje velikimi letali tipa airbus A310 in boeing 737. V C919 bo prostora za 158 in 168 potnikov, odvisno od števila sedežev poslovnega razreda. Doseg je omejen na 5.555 kilometrov.\n\nComac je državno podjetje, ki so ga ustanovili leta 2008 z enim samim ciljem – narediti domače potniško letalo. A že leta 2017 so številni dvomili o tem, da bo to letalo izdelano izključno z deli kitajske proizvodnje. Kot so hitro ugotovili ima letalo vgrajen pristajalni mehanizem, ki ga izdelujejo v Nemčiji, notranjost izdelujejo Avstrijci, motorje pa izdeluje francosko-ameriško podjetje.\n\nLetalo bo prevažalo med 158 in 168 potniki. Foto: Guliverimage\n\nFoto: Guliverimage\n\nFoto: Guliverimage",
    "Za zidovi Prepovedanega mesta gori": "V nadaljevanju preberite:\n\nKitajska je bila od nekdaj sestavljanka. Ko se posamični delčki sestavijo v vznemirljivo sliko, ki daje slutiti, da se za Velikim zidom dogaja nekaj dramatičnega, pa se sproži plaz govoric, ugibanj in analiz, ki temeljijo na meglenih napovedih, da se je zgodil veliki preobrat … ali pa morda ne. Partijski in državni voditelj Xi Jinping se namreč ni pojavil v javnosti, vse odkar se je udeležil vrhunskega srečanja Šanghajske organizacije za sodelovanje (SCO) v uzbekistanskem mestu Samarkandu. Ko se nato v Pekingu ni osebno udeležil seminarja o reformi ljudske obrambe in oboroženih sil, pa se je po družbenih omrežjih razširila novica, da je bil proti njemu izveden vojaški udar in da je Xi v hišnem priporu.",
    "Vsak dan prvi": "Namizna aplikacija Internet Explorer odhaja v pokoj\n\nZagotovite si nemoten vstop v svet aktualnih novic in jo nadomestite z najnovejšo verzijo Chromea, Firefoxa, Safarija ali Microsoft Edgea.",
    "Kitajska: »Ne dotikajte se tujcev«": "Kitajska: »Ne dotikajte se tujcev«\n\nGlavni epidemiolog državnega centra za nadzor nad nalezljivimi boleznimi Wu Zunyou je sodržavljane pozval, naj se ne dotikajo tujcev oziroma naj se izogibajo \"kožnemu stiku\" z njimi\n\nPotem ko so na Kitajskem zabeležili prvi primer opičjih koz, je glavni epidemiolog državnega centra za nadzor nad nalezljivimi boleznimi Wu Zunyou sodržavljane pozval, naj se ne dotikajo tujcev oziroma naj se izogibajo \"kožnemu stiku\" z njimi. S tem je požel val kritik, saj da gre za rasistično in predvsem neznanstveno izjavo.\n\nWu je na kitajskem spletnem družbenem omrežju Weibo ljudem v soboto priporočal, da se s ciljem \"preprečiti morebitno okužbo z opičjimi kozami in kot del našega zdravega življenjskega sloga\" izogibajo stiku koža na kožo s tujci.\n\nObenem je priporočal tudi izogibanje stikom z ljudmi, ki so se v zadnjih treh tednih vrnili iz tujine, in sploh z vsemi, ki jih ne poznajo, poroča nemška tiskovna agencija dpa.\n\nEpidemiolog se je oglasil dan po tem, ko so v južnem mestu Chongqing pri osebi, ki je pred kratkim prišla iz tujine, potrdili prvi primer opičjih koz v državi. Zaenkrat ni jasno, ali gre za tujca ali za kitajskega državljana.\n\nObjavo so uporabniki Weiboja množično delili, odzivi nanjo pa so bili večinoma kritični, saj da gre za neprimerno, rasistično in strokovno neutemeljeno izjavo.\n\nLjudje so med drugim opozorili, da bo to prizadelo tudi tuje državljane, ki že leta živijo na Kitajskem, in spomnili, da so mnogi tujci v začetku pandemije covida-19 stopili v bran Kitajcem, potem ko so bili ti tarča obsodb in diskriminacije, ker se je novi koronavirus najprej razširil pri njih.\n\nVirus opičjih koz se prenaša ob tesnem stiku z okuženimi - stiku s kožnimi ranami okuženega ali ob stiku z materiali, ki so se dotikali kože okuženega. Prav tako lahko pride do okužbe z izmenjavo telesnih tekočin ali kapljično, a tudi v primeru takšnega prenosa mora biti stik tesen in trajati nekaj časa.\n\nO izbruhu opičjih koz so letos poročali iz približno 90 držav, kjer ta bolezen ni endemična. Potrdili so okoli 60.000 primerov, nekaj ljudi je tudi umrlo.\n\ntWZXoZj9G3I",
    "Rusija napoveduje plinovod do Kitajske kot zamenjavo za Severni tok 2": "Rusija in Kitajska sta že povezani s plinovodom Moč Sibirije 1. Foto: Reuters\n\nDa bi lahko ta plinovod nadomestil Severni tok 2, je na ruski televiziji Rosija 1 v četrtek dejal ruski minister za energijo in podpredsednik ruske vlade Aleksander Novak.\n\nNovak je v četrtek dejal tudi, da bosta Rusija in Kitajska kmalu podpisali sporazum o dobavi \"50 milijard kubičnih metrov plina\" na leto skozi predvideni plinovod Moč Sibirije 2.\n\nTa količina predstavlja skoraj maksimalno zmogljivost Severnega toka 1, ki znaša 55 milijard kubičnih metrov plina. Ta plinovod, po katerem je Evropska unija včasih prejemala tretjino ruskega plina, namenjenega njej, je zaprt od septembra, uradno zaradi del oziroma okvare na turbini.\n\nPlinovod Severni tok 2, po katerem bi pod Baltskim morjem iz Rusije v Nemčijo prav tako lahko steklo 55 milijard kubičnih metrov plina letno, pa ni nikoli zaživel. Obratovalno dovoljenje namreč ni bilo izdano.\n\nTrasa plinovoda Moč Sibirije 2 bo šla deloma tudi skozi Mongolijo, ki gradnjo podpira. Kitajsko gospodarstvo je energetsko zelo intenzivno, zato naj bi bil dodaten plin dobrodošel.\n\nZačetek gradnje plinovoda, dolgega 2600 kilometrov, je predviden za leto 2024. Ruski energetski velikan Gazprom je začel projekt novega plinovoda raziskovati leta 2020, plin pa naj bi začel po njem dobavljati do leta 2030.\n\nKitajska bi po novem plinovodu prejemala plin iz ogromnih zalog na polotoku Jamal na zahodu Sibirije, območja, ki je glavni vir plina za Evropo.\n\nKot je še dejal Novak, bo ruski izvoz plina v EU letos upadel za okoli 50 milijard kubičnih metrov.\n\nNa drugi strani pa Gazprom povečuje dobavo po plinovodu Moč Sibirije 1, po katerem plin od konca leta 2019 potuje s Čajandinskega plinskega polja v pokrajini Jakutija do kompresorske postaje blizu Blagoveščenska oziroma meje s Kitajsko. Cilj je, da bo po njem vsako leto steklo 20 milijard kubičnih metrov plina. To številko naj bi dosegli tudi s povezavo na plinsko polje Kovikta blizu Bajkalskega jezera, predvideno do leta 2023.\n\nOd leta 2025, ko bo ta plinovod pri največji zmogljivosti, bo lahko po njem steklo 61 milijard kubičnih metrov plina letno, kar je več kot po Severnem toku 1. 38 milijard kubičnih metrov plina bo šlo po njem na Kitajsko skladno s pogodbo, ki jo je Gazprom že leta 2014 podpisal s kitajskim partnerjem CNPC.\n\nRusija in Kitajska pa sta se, tako Novak, dogovorili še za plinsko traso med Vladivostokom na vzhodu Rusije in severno Kitajsko. Tu naj bi se na Kitajsko stekalo dodatnih 10 milijard kubičnih metrov ruskega plina.\n\nAli Kitajska potrebuje toliko plina?\n\nPogajanja o novem plinovodu naj bi bila zahtevna, tudi zato, ker naj Kitajska po mnenju strokovnjakov ne bi potrebovala dodatnega plina vsaj do leta 2030.\n\nKitajska se pogaja tudi o novem plinovodu Srednjeazijski plinovod D iz Turkmenije skozi Tadžikistan in Kirgizijo, po katerem bi 30 let letno prejemala 25 milijard kubičnih metrov plina letno.\n\nPeking pa je sklenil dolgoročne pogodbe tudi s Katarjem, ZDA in drugimi državami za 42 milijonov ton utekočinjenega zemeljskega plina letno, ki ga bodo prevažali s tankerji. Večine dobav naj bi se začele v naslednjih petih letih.",
    "Za koga v Evropi je Kitajska največje poslovno tveganje? In kako Slovenija ni imuna": "Obvezujemo se, da bomo z vašimi podatki ravnali skrbno in odgovorno. Vaše podatke bomo uporabljali in hranili, dokler ne prejmemo vaše zahteve za izbris. Zahtevo za izbris podatkov lahko pošljete na e-naslov zasebnost@finance.si . Podrobnejše informacije o varovanju vaše zasebnosti in vaših pravicah si lahko preberete v naši politiki zasebnosti na www.finance.si/zasebnost .\n\nZa ogled vsebine je dovolj brezplačna registracija . Če podatke za prijavo že imate, namesto tega uporabite obrazec Prijava .\n\nPodjetja, kot so Volkswagen, BMW in Daimler, kljub negotovosti prihodnje kitajske gospodarske rasti ter kljub nemški in evropski usmeritvi, da zmanjšamo odvisnost od Kitajske, v ljudsko republiko...\n\nKitajska je največje tveganje za nemško avtomobilsko industrijo, ki pokupi kar petino slovenskega izvoza, kar je največ.\n\nPodjetja, kot so Volkswagen, BMW in Daimler, kljub negotovosti prihodnje kitajske gospodarske rasti ter kljub nemški in evropski usmeritvi, da zmanjšamo odvisnost od Kitajske, v ljudsko republiko še vedno močno vlagajo. Tveganja Nemčije in nemške avtomobilske industrije so tudi vse večja in vse bolj nevarno skoncentrirana.\n\nSvetovalna družba Rhodium Group – gre za specialiste za kitajski trg – je objavila novo poročilo o evropskih naložbah na Kitajskem. Eno izmed priporočil je: »Medtem ko politiki v Berlinu in drugih evropskih prestolnicah razpravljajo o ukrepih za zmanjšanje ekonomske odvisnosti od Kitajske, bi bilo pametno, da ovrednotijo tudi naraščajočo koncentracijo poslovnih tveganj.«\n\nNemčija je naša največja trgovinska partnerica, posebej nemška avtomobilska industrija je velik kupec slovenskih izdelkov. Nemška avtomobilska industrija po podatkih glavnega ekonomista GZS Bojana Ivanca pokupi 20 odstotkov slovenskega izvoza. Slovenija – delovna mesta v Sloveniji, dobiček naših podjetij – nikakor ni imuna za odločitve nemških podjetij.\n\nVarnostno tveganje\n\nOdnosi med EU in Kitajsko so zapleteni. Morda še bolj kot odnosi med ZDA in Kitajsko. Od leta 2020 imamo sicer podpisan investicijski sporazum, ki pa tudi, če ga ne bi uničili korona in kitajska podpora Rusiji v vojni v Ukrajini, ne bi rešil glavnih nesoglasij, kako si EU in Kitajska vsaka po svoje razlagata svobodni trg, svobodne investicije in ne nazadnje pravice delavcev in prisilnega dela.\n\nLeta 2019 je bila sprejeta posebna evropska uredba o tako imenovanem pregledovanju tujih neposrednih naložb. Gre za varnostno oceno tujih naložb. Čeprav nikoli ni bilo rečeno, da je uredba napisana zaradi Kitajske, je bilo to jasno. Države imajo pravico in dolžnost pregledovati tuje neposredne naložbe in oceniti, kakšno varnostno tveganje za državo in EU te naložbe pomenijo. Tudi v Sloveniji pregledujemo tuje naložbe, po podatkih iz februarja letos nobene nismo zavrnili.\n\nIz najnovejšega skupnega poročila EU o rezultatih pregleda tujih naložb – ne govorimo le o kitajskih poskusih, temveč o vseh iz tujih držav – je razvidno, da so leta 2021 oblasti prepovedale le en odstotek naložb, ki so bile predmet pregleda. Še treh odstotkov pregledanih tujih naložb pa ni bilo, ker so stranke od posla še pred odločitvijo odstopile same. To pomeni, da je večina prijavljenih tujih naložb – 73 odstotkov – odobrena brez kakršnegakoli dodatnega pogoja, 23 odstotkov pa po tem, ko so postavljeni in upoštevani dodatni pogoji, da naložba ne bi ogrožala varnosti.\n\nPodatki tudi kažejo, da EU ostaja odprta za tuje naložbe: tako število kot vrednosti tujih naložb se iz večine držav povečujejo. Kitajska pa je izjema pri številu. V primerjavi z letom 2020 so deleži Kitajske tako pri številu prevzemov kot pri številu greenfield naložb manjši, kar pomeni, da kitajskim podjetjem ne uspe skleniti vseh načrtovanih poslov. Kljub temu pa je bilo sklenjenih nekaj velikih poslov, kar je vrednost kitajskih naložb v letu 2021 povišalo na devet milijard evrov, kar je več kot leta 2020.\n\nLuknjasta »ena cesta«\n\nPoleg vseh tveganj, ki jih Kitajska globalno pomeni za prosto trgovino in demokracijo, je v Evropi še ena težava. In sicer širjenje kitajskega ekonomskega, političnega in ideološkega vpliva prek vlaganj v kitajski projekt En pas, ena cesta, ki bi Kitajsko povezal, denimo, z Jadranskim morjem in širše. V projekt se je z našega prostora vključevala predvsem vzhodna in južna Evropa, med tveganji projekta pa je bilo opozorilo, da poskuša Kitajska »narediti« svoj del združene Evrope in ga ločiti od jedrne EU.\n\nV začetku leta 2020 – to je bilo pred velikim valom korone – je Gospodarska zbornica evropskih podjetij, ki poslujejo na Kitajskem, objavila rezultate ankete za tveganja ter posledice projekta En pas, ena cesta. Svarila so bila huda. Evropi grozi, da postane periferija Evrazije: državljani dobimo poceni infrastrukturo, Kitajska dobi prevlado, evropska podjetja pa ostajajo brez posla.\n\nEn pas, ena cesta je bil že na začetku – danes pa je še bolj – kontroverzen projekt. Države, kjer so gradili infrastrukturo, so namreč postale velike dolžnice Kitajske, v zameno pa so dobile ne le projekte, ki so bili ekonomsko učinkoviti, ampak tudi »bele slone«, projekte, ki jih ne potrebujejo.\n\nZdaj je vse več držav – ne prvotno zaradi naložb v kitajske bele slone, ampak zaradi ukrepov proti koroni – na robu bankrota. Kar seveda ni težava le za posamezne države, temveč so nakopičene neplačane terjatve in države v bankrotu težava tudi za Kitajsko. V EU in Evropi države sicer ne gredo v stečaj oziroma jim bankrot neposredno ne grozi. Drugače pa je, denimo, s Šrilanko ali s Pakistanom, Argentino. Nemški Spiegel je pred nedavnim objavil članek, kaj bankroti, rezanje upnikov, na novo določeni pogoji posojil pomenijo za Kitajsko in kitajske banke. Ne samo da z odplačevanjem posojil zaradi nepremičninske krize »štrajkajo« kupci nedokončanih stanovanj na Kitajskem, samo Šrilanka do 20 odstotkov posojil dolguje prav kitajskim bankam. To bo hud udarec za ljudsko republiko, ki je že pred leti izčrpala bazen za rast, hkrati pa namerava očitno še leta vztrajati pri strategiji ničelne tolerance do covida-19. Če k temu dodamo še težave drugih držav in skoraj gotovo rezanje upnikov, je Kitajska dodatno pod stresom.\n\nTakšno je okolje za evropske tuje naložbe na Kitajskem. Poglejmo, kaj kaže najnovejša raziskava Rhodium Group.\n\nKdo iz Evrope investira na Kitajskem?\n\n1. Samo peščica podjetij\n\nV zadnjih štirih letih je deset največjih vlagateljev iz Evrope pomenilo kar 80 odstotkov celotne vrednosti tujih naložb na Kitajsko. Posebej velik je bil delež leta 2019, ko je top deset podjetij pomenilo kar 90 odstotkov vrednosti tujih naložb.\n\n2. Koncentracija tudi pri sektorjih\n\nVse manj so raznovrstne dejavnosti, od koder prihajajo evropske naložbe na Kitajsko. Pet sektorjev – avtomobilisti, predelava hrane, farmacevti, kemična industrija in proizvodnja izdelkov za široko porabo – zdaj pomeni kar 70 odstotkov vseh tujih naložb. Pri tem je avtomobilska industrija res daleč spredaj z 31-odstotnim deležem, proizvodnja hrane je druga s 14-odstotnim deležem.\n\n3. Največja vlagateljica je Nemčija\n\nNemške tuje naložbe so lani pomenile kar 46 vseh evropskih tujih naložb na Kitajsko, v povprečju pa je delež nemških podjetij v vseh naložbah evropskih podjetij v zadnji štirih letih 43-odstoten. Če primerjamo s prejšnjim desetletjem, je delež nemških podjetij tedaj dosegal 34 odstotkov.\n\nLeta 2018 so naložbe nemških podjetij na Kitajsko pomenile več kot polovico vseh evropskih naložb na Kitajsko. Ta trend ni neobičajen: vstop nemških podjetij na kitajski trg je Nemčija obilno spodbujala, nemška podjetja so vlagala v panoge, ki so kapitalsko intenzivne, poleg tega so Nemci v dejavnostih, ki so zadnja leta močno rasle.\n\nNajvečji investitorji so avtomobilisti Volkswagen, BMW, Daimler in BASF, kemična industrija.\n\nMed evropskimi državami, ki poleg Nemčije še pomembno vlagajo na Kitajsko, so Nizozemska (Heineken), Združeno kraljestvo in Francija. Drugi skoraj niso omembe vredni.\n\n4. Pozor, med investitorji na Kitajsko ni nobenega novega podjetja iz EU\n\nTo se ni zgodilo le lani, to, da novinci ne prihajajo na Kitajsko, velja že nekaj let, opozarjajo pri Rhodium Group. Zato tudi vse večje koncentracije po podjetjih, sektorjih in državah. Morda gre za začasen fenomen, ki je povezan s pandemijo, lahko pa je Kitajska preprosto preveč zaprta in se bo še zaprla.\n\nPri Rhodium Group še zaznavajo, da evropska podjetja na Kitajskem skoraj več ne prevzemajo že obstoječih podjetij. Levji delež evropskih naložb so greenfield naložbe. Ko se gospodarstvo razvija, bi človek pričakoval, da bo več prevzemov. Vendar ne: še vedno so državne omejitve pri nakupih kitajskih podjetij, hkrati pa vlada velika netransparentnost pri poslovnih podatkih, podjetja pa so tudi previsoko ovrednotena.\n\n5. Ni naložb storitvenih podjetij\n\nMed letoma 2018 in 2021 so evropske naložbe iz dejavnosti poslovnih storitev pomenile le dva odstotka vse vrednosti evropskih naložb in le sedem odstotkov po številu naložb. Tako rekoč ni naložb iz informacijske tehnologije. Storitve v kitajskem BDP pomenijo 53 odstotkov, kar je sicer manj kot v EU, a bi moral še vedno biti velik prostor za naložbe. Razlog, da evropskih naložb ni, je še vedno v arbitrarnih omejitvah za dostop do tega trga.\n\nZakaj torej Nemci – kljub opozorilom – še vedno veliko vlagajo na Kitajsko?\n\nTu so trije glavni razlogi:\n\nPodjetja so na Kitajskem ustvarila velike dobičke in računajo, da bo kitajski trg tudi v prihodnje še zelo donosen, ne glede na ekonomske in geopolitične izzive.\n\nPodjetja na Kitajsko dodatno investirajo, ker je to potrebno, da še naprej razvijajo in prodajajo izdelke, da ohranijo svoje prejšnje naložbe ter ostanejo inovativna in boljša od lokalnih tekmecev. Ta razlog je glavni pri proizvodnji električnih avtov.\n\nPodjetja na Kitajsko dodatno vlagajo tudi zato, ker hočejo svojo proizvodnjo na Kitajskem narediti čim manj odvisno od globalnih dobavnih poti, verigo hočejo lokalizirati. To spodbujajo tudi kitajske oblasti s politiko In China for China – Za Kitajsko na Kitajskem.\n\nIn China for China: popoln odklop kitajskih otrok od evropskih mam\n\nPrav politika Za Kitajsko na Kitajskem je dodatno veliko poslovno tveganje. Grozi namreč, da se bodo kitajske poslovne hčere čisto odklopile od evropskih mam. Podjetja na Kitajskem namreč več ne bodo ne povezana ne upravljana iz central v Evropi, glavne uprave mam v evropskih prestolnicah več ne bodo imele glavne vloge ne pri strategiji, kaj šele pri vodenju. Velike spremembe je pričakovati v verigah in mednarodni povezanosti. To pa pomeni dolgoročne izzive, ki gredo prek ekonomije obsega, prek finančnih in poslovnih meja. Šlo bo za spopad kultur in za reputacijska tveganja, opozarjajo pri Rhodium Group. Uprave evropskih podjetij in politični odločevalci v Evropi morajo ta tveganja vsaj prepoznati in ovrednotiti.",
    "Kitajska zaradi koronavirusa znova zapira mesta": "Termometer prikaže, kako vroč je članek. Skupni seštevek je kombinacija števila klikov in komentarjev.\n\nKitajske oblasti so zaradi novih primerov okužbe s koronavirusom skoraj štirim milijonom ljudi v provinci Hebei, ki obkroža Peking, danes odredile, da morajo do konca tedna ostati doma. 13 milijonov prebivalcev bližnjega Tianjina pa mora opraviti testiranje, saj so odkrili 51 primerov okužbe z novim koronavirusom. Zaprtja so odredili še v mestih Čengdu in Šendžen.\n\nPodobne omejitve kot v provinci Hebei in Tianjinu veljajo tudi v Čengduju, največjem mestu na zahodu Kitajske, ter v tehnološkem središču Šendžen na jugu Kitajske.\n\nV Šendženu sta dve okrožji delno zaprti, oblasti pa so po pričevanju domačinov v samo nekaj urah zaprle največjo svetovno tržnico elektronike Huaqiangbei, kljub temu da je bilo v mestu z več kot 18 milijoni prebivalcev v enem dnevu zabeleženih le 35 primerov.\n\nGospodarstvo čuti posledice\n\nKitajska je edino večje svetovno gospodarstvo, ki skuša popolnoma izkoreniniti okužbe s koronavirusom. Zaradi okrnjenega javnega življenja, omejitev potovanj in pogostega množičnega testiranja pa se posledice že vidijo v kitajskem gospodarstvu, saj je gospodarska rast precej nižja od dolgoletnega povprečja.\n\nPeking je pred 20. nacionalnim kongresom komunistične partije, ki bo predvidoma potekal v naslednjih treh mesecih, še zaostril to politiko.\n\nObvladovanje pandemije v veliki meri velja za osrednji del politične zapuščine predsednika Ši Džinpinga, ki naj bi ga na srečanju imenovali za tretji mandat na čelu kitajske komunistične partije.",
    "Kitajska: Zaradi Koronavirusa popolno zaprtje mesta Chengdu": "Chengdu je postalo zadnje kitajsko mesto, ki so ga v zadnjem času popolnoma zaprli, saj Peking še naprej izvaja svojo sporno \"brez covida\" politiko (engl. No Covid Policy). Približno 21 milijonom ljudi je bilo ukazano, da morajo ostati v zaprtih prostorih, le ena oseba na gospodinjstvo pa lahko odide ven za nujne nakupe.\n\nV četrtek so v mestu zabeležili 157 novih okužb, od tega 51 asimptomatskih.\n\nTestiranje vzorcev v Chengduju FOTO: Reuters\n\nKitajska pandemična politika od mest zahteva, da uvedejo stroge zapore - tudi če je prijavljenih le nekaj primerov. Vendar pa so Pekingu očitali, da si prizadeva zagotoviti \"ničelno stopnjo okužbe z virusom Covid\" in da zavira gospodarsko rast, kar je povzročilo redko javno nestrinjanje državljanov.\n\nPrebivalci Chengduja, ki so bili v četrtek od 18. ure po lokalnem času (10. ure po srednjeevropskem času) pozvani, naj ostanejo doma, bodo v prihodnjih dneh vsi testirani, vendar ni bilo jasno, kdaj bodo omejitve odpravljene.\n\nMedtem so ljudem prepovedali vstop in izstop iz mesta Chengdu, glavno mesto jugozahodne province Sečuan, pri čemer so lahko najnujnejše dobrine nakupovali samo prebivalci, ki imajo z negativni Covidni test. Državni mediji poročajo tudi o preložitvi začetka jesenskega pouka v šolah in o prekinitvi letov.\n\nZaradi stroge proti-kovidne politike se po različnih večjih mestih v provinci Sečuan pojavljajo protesti FOTO: REUTERS/Thomas Peter\n\nZdravstveni organi so razmere označili za \"izjemno zapletene in hude\" ter za izbruh bolezni krivili množična srečanja v toplem vremenu v nekaj kopališčih in zabaviščnih centrih.\n\nDruge omejitve trenutno veljajo tudi drugod po Kitajski, med drugim v mestih Shenzhen na jugu in Dalian na severovzhodu.\n\nDržava je uvedla vrsto preventivnih ukrepov za preprečevanje okužbe z virusom Covid po posameznih mestih, potem ko je prvi val virusa leta 2019 prizadel Wuhan.\n\nKitajska je zadnje večje gospodarstvo na svetu, ki poskuša v celoti izkoreniniti izbruhe virusa Covid, saj trdi, da je to potrebno za preprečevanje širših valov virusa, ki bi lahko preplavili bolnišnice. Po podatkih Univerze Johnsa Hopkinsa je država od začetka pandemije uradno zabeležila manj kot 15000 smrtnih primerov.",
    "V Rusiji začetek vojaških vaj Vostok 2022, sodelujeta tudi Kitajska in Indija": "Na vajah sodeluje okoli 50.000 vojakov. Foto: Reuters\n\nAktivna faza vaj se je začela v jutranjih urah z vajami bojnih letal, protiletalskih enot in simulacijami odstranjevanja min v Japonskem morju. \"Posadke bojnega letalstva se bodo urile v prestrezanju zračnih ciljev in izvajanju zračnih napadov na zemeljske cilje,\" je rusko obrambno ministrstvo navedlo v izjavi in objavilo posnetke, na katerih je videti vojaška letala, ki vzletajo, letijo v formaciji in izvajajo manevre.\n\nPo navedbah Moskve bo v vajah sodelovalo več kot 50.000 vojakov, ki bodo uporabili več kot 5000 enot vojaške opreme, vključno s 140 letali in 60 vojaškimi ladjami.\n\nVaje bodo predvidoma potekale do 7. septembra na 13 vojaških vadiščih v vzhodni Sibiriji, na daljnem vzhodu Rusije in v Japonskem morju.\n\nPotekale bodo pod poveljstvom ruskega generalštaba, obsegale pa bodo usposabljanje za obrambne in napadalne akcije na kopnem, v zraku ter v Japonskem in Ohotskem morju.\n\nKitajska: Sodelovanje del sporazuma z Rusijo\n\nNa vajah sodeluje tudi ključna ruska zaveznica Kitajska. Peking je sredi avgusta potrdil udeležbo in sporočil, da prisotnost kitajskih sil na skupnih vajah \"nikakor ni povezana s trenutnimi regionalnimi in mednarodnimi razmerami\", temveč je sodelovanje del tekočega dvostranskega sporazuma o sodelovanju z Rusijo.\n\nKitajska je na vojaških vajah Vostok prvič sodelovala leta 2018, takrat je na vajah sodelovalo 300.000 vojakov, poroča Reuters.\n\nFoto: Reuters Foto: Reuters Foto: Reuters Foto: Reuters Foto: Reuters Foto: Reuters\n\nZDA zaskrbljene nad sodelovanjem Indije\n\nNa vajah sodeluje tudi Indija, zaradi česar so ZDA, ki so v zadnjih letih poglobile vojaško sodelovanje s to državo, izrazile zaskrbljenost. Vojaške vaje ameriških specialcev in indijskih sil so pred kratkim potekale v bližini kitajske meje, poroča Deutsche Welle. Rusija je sicer največji dobavitelj orožja Indiji.\n\nNa vajah sodelujejo tudi vojske Sirije, Armenije, Azerbajdžana, Tadžikistana in Mongolije, prav tako je manjšo enoto 250 vojakov na vaje poslala tudi Belorusija.\n\nVaje kot sporočilo Zahodu\n\nMoskva je izvedbo skupnih vaj Vostok 2022, ki veljajo za enega največjih ruskih vadbenih vojaških manevrov doslej, napovedala prejšnji mesec, čeprav od februarja izvaja vojaško operacijo v Ukrajini. Po poročanju Deutsche Wella gre za signal Zahodu, da ima Rusija zveste in močne zaveznice ter lahko kljub invaziji v Ukrajino izvede obsežne vojaške vaje.",
    "Tradicionalna kitajska medicina: zdravje je ravnovesje": "»Kitajci pravijo − in s tem se že dolgo strinja tudi Svetovna zdravstvena organizacija −, da je zdravje popolno ravnovesje na treh različnih področjih. Prvo je vse znotraj človeka in vključuje fizično in psihično raven, mentalne in čustvene procese, da čustva pridejo in gredo, da ne vztraja le eno, da logično razmišljaš in znaš misli tudi izklopiti, da spiš, imaš dovolj energije, te ne zebe, ti ni prevroče, imaš urejeno prebavo …\n\nTo, da ne zboliš ob menjavi letnih časov, se že navezuje na drugo področje, povezavo z našim neposrednim okoljem – da se, če je vroče ali dež, prilagodimo temu. Še en korak naprej je tretje področje – da vzpostavljaš in ohranjaš odnose, se povezuješ z ljudmi, pravijo strokovnjaki. Kar koli od tega ni v ravnovesju, potegne za sabo vse drugo. Kitajci namreč verjamejo, da je vse v življenju neločljivo povezano. Če si torej na primer zviješ gleženj in se ukvarjaš s fizično poškodbo in bolečino, a te skrbi za psa in kdo bo šel zdaj po hrano zanj, si zato jezen in žalosten, ne boš dobro spal. Noben problem ni izoliran − prepiraš se s partnerjem, zato slabo spiš. Fizične stvari povzročajo nefizične in obratno. Bolj zdravi ljudje sprejemajo boljše odločitve, z večjo jasnostjo uma.\n\nNekateri se vpišejo na telovadbo, se odselijo iz neprimernega stanovanja – sprejemajo odločitve, na katere vpliva okolje, hkrati pa s svojimi dejanji posledično spreminjajo svoje okolje, kar jih vodi nazaj v ravnovesje.",
    "Kako Kitajska žrtvuje svojo gospodarsko rast": "Obvezujemo se, da bomo z vašimi podatki ravnali skrbno in odgovorno. Vaše podatke bomo uporabljali in hranili, dokler ne prejmemo vaše zahteve za izbris. Zahtevo za izbris podatkov lahko pošljete na e-naslov zasebnost@finance.si . Podrobnejše informacije o varovanju vaše zasebnosti in vaših pravicah si lahko preberete v naši politiki zasebnosti na www.finance.si/zasebnost .\n\nOd časov Deng Šjaopinga se vsi kitajski voditelji bolj kot na karkoli drugega osredotočajo na gospodarsko rast. Neverjetno desetodstotno letno gospodarsko rast v obdobju med letoma 1980 in 2010 so...\n\nMedtem ko Maova Kitajska ni imela veliko za izgubiti, je danes na kocki precej večja žrtev. V igri je namreč nadaljnje pešanje gospodarske rasti drugega največjega gospodarstva na svetu.\n\nOd časov Deng Šjaopinga se vsi kitajski voditelji bolj kot na karkoli drugega osredotočajo na gospodarsko rast. Neverjetno desetodstotno letno gospodarsko rast v obdobju med letoma 1980 in 2010 so razumeli kot protiudarec razmeroma umirjeni rasti iz obdobja Mao Cetunga, v katerem je gospodarstvo raslo le po šestodstotni letni stopnji. A predsednik Ši Džinping je ustavil zlate čase gospodarske rasti. Od leta 2013 do 2021 Kitajska spet beleži 6,6-odstotno povprečno gospodarsko rast. Trajektorija se vse bolj približuje razmeram, ki so prevladovale pod Mao Cetungom in se vedno bolj oddaljuje od uspehov Deng Šjaopinga.\n\nSicer je bila upočasnitev izjemne gospodarske rasti do neke mere neizogibna že zaradi zakona velikih števil. Majhna gospodarstva so bolj sposobna dalj časa vzdrževati visoke stopnje gospodarske rasti kot velika. Po tem, ko je kitajsko gospodarstvo na začetku Dengove vladavine leta 1980 v svetovni BDP prispevalo dva odstotka, se je ta delež ob prihodu Ši Džinpinga na oblast povzpel že na 15 odstotkov. Takrat je postalo jasno, da je upočasnitev gospodarske rasti le še vprašanje časa. Presenetljivo je le dejstvo, da se ohlajanje ni začelo že veliko prej.\n\nBrez težav lahko izračunamo, kolikšen je bil izpad kitajske proizvodnje zaradi upočasnitve gospodarske rasti. Če bi Ši Džinpingu uspelo zadržati letno realno rast BDP na 10-odstotni ravni namesto na 3,5 odstotne točke nižjih ravneh, ki prevladujejo od leta 2012, bi bilo kitajsko gospodarstvo danes za dobrih 40 odstotkov večje.\n\nUpočasnitev kitajske gospodarske rasti pa ni le vaja v aritmetiki. Vsebinsko gledano je posledica treh pomembnih dejavnikov. Ti so strukturna preobrazba gospodarstva, posledice napačnih odločitev iz preteklosti in temeljit ideološki preobrat v upravljanju.\n\nStrukturne spremembe optimistično tolmačijo, da je upočasnitev gospodarske rasti le stranski produkt strategije, katere cilj je izboljšati kakovost gospodarske rasti. Zaradi predolgega obdobja hiperrasti je Kitajska namreč padla v past » štirih njev«, kakor jih je označil nekdanji premier Ven Džjabao. Gospodarstvo, ki je sicer dosegalo zares neverjetne stopnje rasti, je prav zaradi tega postajalo vse bolj nestabilno, neuravnoteženo, neusklajeno in nazadnje tudi nevzdržno. Edina rešitev se je kazala v vnovičnem uravnoteženju. Še zlasti, če bi novo ravnotežje vodilo k bolj zeleni, bolj potrošniško usmerjeni in bolj storitveno usmerjeni rasti. S čimer bi dosegli svoj cilj - trajnostno gospodarsko rast. In če je cena doseganja cilja upočasnitev gospodarske rasti, jo je vredno plačati.\n\nNekaj časa je celo kazalo, da strukturna upočasnitev Kitajsko vodi po pravi poti. Rast storitvenih dejavnosti je močno spodbudila ustvarjanje delovnih mest, urbanizacija pa je krepko povečala realne dohodke. Čeprav je poraba zaradi šibkih socialnih mrež, ki so se zrcalile v pretirani previdnosti in varčevanju, še vedno zaostajala, niso dvomili o pravilnosti odločitve za strukturne reforme. A ta strategija je kmalu pokazala tudi svoje slabe strani. Zlasti skrb zbujajoč je bil upad rasti skupne faktorske produktivnosti. Poleg tega pa so se na demografskem področju pokazale vse slabosti politike načrtovanja družine z enim otrokom, ki so jo izvajali med letoma 1980 in 2015.\n\nSicer pa ni rečeno, da upočasnitve kitajske gospodarske rasti ni pripisati skrajnim odločitvam iz dobe hipervelike gospodarske rasti. Pravzaprav je taka domneva celo upravičena. Dejansko jo je leta 2016 v javnost posredoval odmevni intervju z »avtoritativno osebo «, objavljen na naslovnici partijskega časopisa People's Daily. Intervju je opozoril na možno japonizacijo kitajskega gospodarstva, ki da se vse bolj zadolžuje in s tem vedno bolj napihuje balon, ki bo nekoč počil. Da tak scenarij ni iz trte izvit, potrjuje naraščajoče vzvodje, s katerim se financira kitajski nepremičninski sektor, pa tudi razmah dolžniško financiranih podjetij v državni lasti, ki je sledil svetovni finančni krizi 2008–2009. Kitajska je sprevidela, da se mora nujno razdolžiti. Negativne kratkoročne posledice pa šteje za manjše zlo od morebitne dolgoročnejše stagnacije v slogu japonskih izgubljenih desetletij.\n\nNavsezadnje pa na Kitajskem poteka tudi temeljita preobrazba ideoloških temeljev, na katerih sloni upravljanje. Spomnimo: revolucionarni ustanovitelj nove kitajske države Mao Cetung je poudarjal prednost ideologije pred gospodarskim razvojem. Deng Šjaoping in njegovi nasledniki pa so izvajali ravno nasprotno doktrino. Ker bi oviralo uvajanje tržne »reforme in odpiranja« države, so pomen ideologije pomikali v ozadje.\n\nPotem pa je prišel Ši Džinping. Prvotno upanje, da bodo njegove tako imenovane »reforme tretjega plenuma« iz leta 2013 vodile v novo obdobje gospodarske uspešnosti, pa se je medtem že skoraj razblinilo. Poteptale so ga nove ideološke kampanje v smislu Misli Ši Džinpinga, regulativno omejevanje zaleta nekoč dinamičnih podjetij in internetnih platform, omejevanje spletnih iger, glasbe in zasebnega poučevanja, pa tudi politika ničelne tolerance do covida-19 in posledična obsežna zapiranja številnih področij življenja in poslovanja.\n\nNič manj pomembna ni bila obsedenost Ši Džinpinga z narodno pomladitvijo. Gre za izpeljanko iz njegovih tako imenovanih kitajskih sanj, ki je pripeljala do veliko trše zunanje politike. Ta je v ostrem nasprotju z Dengovo bolj pasivno doktrino »skrij se in čakaj«. Ni naključje, da je Šijeva nova zunanja politika zaostrila trgovinsko in tehnološko vojno z Združenimi državami, da se je začelo oblikovati »brezmejno partnerstvo« med Kitajsko in Rusijo in da je glede vprašanja Tajvana čedalje več zapletov. Vse to kaže na razkroj globalizacije, kar je proces, ki je Kitajski koristil veliko bolj kot katerikoli drugi državi.\n\nZmotil sem se, ko sem Kitajski pripisal več zaslug, kot bi bilo treba za strukturne reforme, ki naj bi nevtralizirale Venove \"štiri nje\". Zaradi te napake sem prisodil preveč pomena benignim silam vnovičnega uravnoteženja kot temelja za kakovostnejšo gospodarsko rast. Preveč me je skrbelo tveganje japonizacije, ki bi lahko pomenila neuspeh pri iskanju novega ravnotežja. Zato sem še odločneje zagovarjal vrline vnovičnega uravnoteženja in trdil, da je strukturna preobrazba edina prava možnost za Kitajsko.\n\nMoja največja napaka pa je bila, da sem podcenil, kako globoke posledice bodo imele Misli Ši Džinpinga. Njegova osredotočenost na ideologijo govori precej bolj v prid vstajenju Maove zapuščine kot v prid kontinuitete Dengovega obdobja. Novo obdobje, v katero se je Kitajska podala pod Šijevo vladavino, je zaznamovala prevlada partije ter s tem povezano poudarjanje moči in nadzora ter ideološko omejevanje gospodarskega razvoja.",
    "Kitajska zaradi prodaje ameriškega orožja Tajvanu grozi s protiukrepi": "Ameriška vlada je v petek kongres obvestila o načrtovani novi pošiljki orožja Tajvanu. Paket v vrednosti 1,16 milijarde dolarjev vključuje 60 protiladijskih raket harpoon, sto protiletalskih raket sidewinder ter radarski sistem za zračno obrambo.\n\nVlada ameriškega predsednika Joeja Bidna nove dobave orožja utemeljuje z vse večjimi pritiski Kitajske na otok.\n\nTiskovni predstavnik kitajskega veleposlaništva v ZDA Liu Pengyu je Washington pozval, naj ustavi tako prodajo orožja kot vojaško sodelovanje s Tajvanom, če ne želi povzročiti dodatne škode odnosom med Kitajsko in ZDA ter miru in stabilnosti v regiji.\n\n»Kitajska bo odločno sprejela legitimne in potrebne protiukrepe v luči razvoja situacije,« je še napovedal v tvitu.\n\nKitajsko vodstvo zavrača uradne stike drugih držav s Tajvanom, ki ga dojema kot del svojega ozemlja. Po obisku predsednice ameriškega predstavniškega doma Nancy Pelosi 2. avgusta je Peking močno okrepil vojaški pritisk na otok.",
    "Kitajska je za Ameriko trši oreh kot nekdanja SZ": "Svet\n\nMarko Osolnik 30. avg. 2022 6:00 | 634\n\nNedavni obisk predsednice predstavniškega doma kongresa Nancy Pelosi na Tajvanu ter buren odziv uradnega Pekinga nanj (v mislim imam predvsem množične večdnevne pomorske in letalske manevre vojske LR Kitajske v zračnem in morskem prostoru okoli de facto samostojnega otoka ter izstreljevanje raket) so nov dokaz, da se rivalstvo za prevlado – tako v indopacifiški makroregiji kot tudi na globalni ravni – med zdajšnjo hegemonsko supersilo (ZDA) ter vse močnejšo in drznejšo izzivalko (LR Kitajska) pospešeno in nevarno intenzivira.\n\nZaradi brutalne ruske agresije na Ukrajino, ki traja že od konca februarja, se zlasti preko medijskega poročanja in komentiranja ustvarja vtis, da je 145-milijonska Ruska federacija spet glavna tekmica ZDA (in manj celotnega »kolektivnega Zahoda«) za svetovno prevlado. Vendar še zdaleč ni tako: Rusija razen velikanskega ozemlja, jedrske oborožitve in izdatnih energetskih virov nima več nobenih strukturnih elementov supersile. Kot lahko vidimo v Ukrajini, celo ruska vojska, ki so jo dve desetletji z izdatnimi proračunskimi sredstvi modernizirali, ni ravno bojno učinkovita, da o tehnološki sofisticiranosti sploh ne izgubljamo besed …\n\n\n\nPo drugi strani pa je LR Kitajska v zadnjih treh desetletjih in pol bliskovitega gospodarskega in tehnološkega razvoja dosegla raven multidimenzionalne (gospodarske, vojaške, politične in celo ideološke) supersile, ki svetu (predvsem razvijajočim se državam v Aziji, Afriki in Latinski Ameriki) ponuja svoj model političnega in socioekonomskega razvoja. Ta se bistveno razlikuje od zahodnega modela, ki je utemeljen na bolj ali manj reguliranem tržnem gospodarstvu, politični demokraciji, spoštovanju človekovih pravic in vladavini prava.\n\nKitajska je v zadnjih treh desetletjih in pol bliskovitega gospodarskega in tehnološkega razvoja dosegla raven multidimenzionalne (gospodarske, vojaške, politične in celo ideološke) supersile, ki svetu ponuja svoj model političnega in socioekonomskega razvoja.\n\nPo mnenju poznavalcev vzhodnoazijske supersile so glavni elementi t. i. kitajskega modela naslednji: avtoritarna in vseobvladajoča enopartijska država, državni kapitalizem s tako rekoč vsemi elementi centralnega načrtovanja, vse bolj izražen velikodržavni šovinizem večinskega naroda Hanov ter posledična pospešena in pogosto nasilna sinizacija nehanskih narodov (zlasti Tibetancev in muslimanskih Ujgurov), vse bolj meritokratsko funkcioniranje partijskega in državnega aparata (v skladu s prastaro mandarinsko tradicijo cesarske Kitajske), popolni visokotehnološki nadzor nad državljani, (dosedanja) neomerkantilistična trgovinska politika ter čedalje bolj asertivna zunanja in varnostna politika, katere glavni cilj je najprej vnovična uveljavitev Kitajske kot hegemonske sile v Vzhodni in Jugovzhodni Aziji, v končni fazi pa kitajska globalna hegemonija.\n\nKitajski model razvoja\n\n\n\nAmeriški sociolog Jack Goldstone poudarja: »Ne bi podcenjeval stopnje privlačnosti kitajskega modela avtoritarnega državnega kapitalizma na svetovni ravni, kajti treba je priznati, da so različni procesi in dogodki v zadnjem desetletju in pol (finančno-gospodarska kriza kot posledica implementacije neoliberalne doktrine, naraščajoča dohodkovna neenakost, posledični vzpon skrajno levih in desnih populizmov, cela vrsta bledih, nesposobnih, pa tudi moralno pokvarjenih političnih voditeljev na Zahodu itn.) že dodobra načeli privlačnost zahodne liberalne demokracije, in sicer zlasti v državah v razvoju.\n\n\n\nNavsezadnje ima vzhodnjaška avtoritarnost ('učinkoviti avtoritarizem') odkrite občudovalce celo med voditelji držav članic Evropske unije; v mislih imam predvsem predsednika madžarske vlade Viktorja Orbana in bivšega podpredsednika poljske vlade Jaroslawa Kaczynskega.« Vodilni kitajski predstavniki na čelu s predsednikom Xi Jinpingom so že večkrat izrazili prepričanje, da je kitajski model gospodarskega razvoja in politične ureditve mogoče uveljaviti tudi v drugih državah, seveda z določenimi lokalno specifičnimi prilagoditvami.\n\n\n\nTemelj moči in vpliva sleherne države je kajpada produktivnost njenega gospodarstva, torej velikost BDP. Treba je priznati, da je razvoj kitajskega gospodarstva v zadnjih 35 letih najbolj občudovanja (in posnemanja) vreden primer rasti in modernizacije v znani zgodovini; leta 1985 je tako kitajski BDP znašal 309,5 milijarde dolarjev, lani pa je dosegel astronomskih 17,73 bilijona dolarjev.\n\n\n\nKitajska je po kupni moči že največje svetovno gospodarstvo, nominalno pa bo ZDA po napovedih Svetovne banke presegla leta 2031. Medtem ko so razvite zahodne države leta 1960 pomenile več kot 60 odstotkov globalnega BDP, je sedanji delež Zahoda v globalnem BDP le še 37-odstoten. Okoli leta 2050 naj bi v globalnem BDP upadel na nekaj več kot 20 odstotkov, kitajski pa naj bi znašal 22 odstotkov. Pod pogojem, da ne bo prišlo do večje gospodarske krize in/ali varnostno-politične nestabilnosti, bo LR Kitajska leta 2050 torej daleč največje svetovno gospodarstvo.\n\nKitajska je po kupni moči že največje svetovno gospodarstvo, nominalno pa bo ZDA po napovedih Svetovne banke presegla leta 2031.\n\nKitajci imajo že zdaj daleč največji industrijski sektor na svetu, za ameriške poslovneže in politike pa je še posebej skrb vzbujajoče, da Kitajska prehiteva zahodno supersilo tudi na v 21. stoletju odločilnem področju visokih tehnologij. Leta 2020 je bilo tako na Kitajskem proizvedenih 1,5 milijarde mobilnih telefonov, 250 milijonov najsodobnejših računalnikov in 25 milijonov avtomobilov. Kot so na osnovi poglobljenega proučevanja kitajske ekonomije pred letom dni ugotovili harvardski raziskovalci pod vodstvom Grahama Allisona, so Kitajci že dohiteli, v nekaterih primerih pa celo prehiteli Američane pri razvoju ključnih tehnoloških disciplin (superprevodniki in polprevodniki, umetna inteligenca, 5G, robotika in t. i. računalništvo v oblaku).\n\n\n\nV zadnjih petih letih so kitajske oblasti začele občutneje spodbujati tudi domače povpraševanje, saj se zavedajo, da gospodarska rast, ki jo poganja predvsem izvoz, ni dolgoročno vzdržna, zlasti še, če upoštevamo dogodke in procese v svetu v zadnjem obdobju (ponovni vzpon protekcionizma, pandemija kovida-19 in posledična delna deglobalizacija …).\n\n\n\nPoleg tega hoče partijsko-državna elita v Pekingu povečati tudi povprečno produktivnost dela, ki še vedno precej zaostaja za razvitimi ekonomijami Zahoda in Vzhodne Azije (Japonske in Južne Koreje), vendar bo to zahtevalo obsežne strukturne reforme. Ob tem je treba dodati, da Kitajci že od leta 2005 poskušajo zmanjšati svojo odvisnost od mednarodnega gospodarstva; takrat je bilo namreč sprejeto pravilo obveznega 30-odstotnega deleža domačih komponent proizvodov v enajstih industrijskih panogah. Strategija Made in China 2025 je ta delež povečala na 70 odstotkov v desetih panogah (zlasti v umetni inteligenci, farmaciji in medicinski opremi, letalski industriji ter v proizvodnji računalnikov in njihovih programov). Poznavalci soglašajo v oceni, da Kitajci pospešeno izvajajo ekonomsko transformacijo, predvsem pa poskušajo bistveno zvišati stopnjo samozadostnosti svojega gospodarstva (zlasti v tehnološko-inovacijskem sistemu, nekoliko manj v dobavnih verigah).\n\nKitajski avtoritarni režim državam sveta ponuja tudi lastno vizijo ureditve in razvoja svetovne skupnosti. Tako je predsednik Xi spomladi v več govorih predstavil t. i. globalno varnostno pobudo (GSI), ki temelji na naslednjih načelih – nedeljivi varnosti, azijski varnostni model (vzajemno spoštovanje, odprtost in vsestransko povezovanje), nasprotovanje enostranskim sankcijam in boj proti »novi hladni vojni«. Kot je bilo pričakovati, Xi in njegovi podrejeni politiki, diplomati, akademiki … predvsem odločno nasprotujejo ideji, da obstaja en sam model političnega in socioekonomskega razvoja, ki naj bi ga posnemale vse države sveta (demokracija, pravna drzava, spoštovanje človekovih pravic in tržno gospodarstvo). Poleg tega GSI odločno obsoja »politiko sile in unilateralizma« v mednarodnih odnosih, še posebej kritična pa je do »enostranskih sankcij«. Po drugi strani pa močno poudarja pravico držav do »suverenosti in ozemeljske celovitosti« (beri: pravica LR Kitajske do suverenosti nad Tajvanom). Kot na dlani je torej, da je GSI usmerjena predvsem zoper zahodni liberalni koncept globalne skupnosti.\n\nBRI – priložnost ali past?\n\n\n\nO izjemnih geoekonomskih/geopolitičnih ambicijah azijske supersile veliko pove megaprojekt Pobuda pas in cesta (BRI), ki ga je uradni Peking lansiral jeseni 2013. Gre za poskus strukturiranja celotne Evrazije (v veliki meri pa tudi Afrike in Oceanije) okoli Kitajske, in sicer z gradnjo cest, železnic, plino- in naftovodov, pristanišč, letališč, predorov, jezov in tudi informacijske infrastrukture. Trenutno v BRI sodeluje 149 držav, Kitajci so napovedali, da bodo v gradnjo načrtovanih objektov do leta 2049 vložili najmanj štiri bilijone dolarjev, nad finančnim vidikom BRI pa bdi leta 2014 ustanovljena Azijska banka za investicije v infrastrukturo.\n\n\n\nOsebno soglašam s tistimi analitiki, ki trdijo, da si poskušajo Kitajci z BRI zagotoviti strateško globino v soočanju z ZDA na zahodnem delu Pacifika. S kitajskega zornega kota namreč ponuja Evrazija priložnost obiti ZDA skozi osrednji in zahodni del Azije predvsem v smislu kopenskega dostopa do Perzijskega zaliva in nasploh Indijskega oceana. Tako bi Kitajci izničili oziroma vsaj močno zreducirali veliko prednost Amerike, ki je dominantna sila na Tihem oceanu in za zdaj še nadzoruje glavne pomorske trgovske poti po vsem svetu. Že začetnik anglosaške šole geopolitike Halford Mackinder pa je dokazoval, da tista sila, ki vlada Evraziji, obvladuje celoten svet.\n\n\n\nBRI je privlačen predvsem za nerazvite države z avtoritarnimi političnimi sistemi, saj Kitajci v nasprotju z zahodnjaki razvojne pomoči in posojil ne pogojujejo s spoštovanjem demokratičnih načel in procedur ter človekovih pravic, poleg tega pa je, opozarjajo poznavalci, način financiranja projektov v okviru BRI tako rekoč idealen za razcvet korupcije, nepotizma ter zlasti finančne in politične odvisnosti kreditojemalk od Kitajske. Številne države bi tako utegnile v prihodnjih letih in desetletjih pasti v t. i. dolžniško suženjstvo do Kitajske.\n\n\n\nTakšna žalostna usoda je že doletela Šrilanko, kjer so kitajski investitorji financirali gradnjo trgovskega pristanišča Hambantota na jugu države. Izkazalo se je, da je nova luka premalo donosna, in Šrilanka posledično ni bila zmožna odplačevati obresti in glavnice kitajskim posojilodajalcem. Leta 2017 so bile šrilanške oblasti omenjeno luko prisiljene prepustiti kitajski strani za 99 let v najem in upravljanje.\n\n\n\nVzporedno s hitrim gospodarskim razvojem je v zadnjih desetletjih eksponencialno naraščala tudi kitajska vojaška moč in LR Kitajska velja za drugo najmočnejšo vojaško silo sveta, ki že resno ogroža vojaško prevlado ZDA v indopacifiški megaregiji, predvsem v Vzhodni in Jugovzhodni Aziji ter na bližnjih morjih (Vzhodno- in Južnokitajsko morje). Po mnenju britanskega strokovnjaka za Vzhodno Azijo Geoffa Dyerja imajo kitajske oborožene sile, ki štejejo več kot dva milijona vojakov, na voljo visokotehnološko oborožitev za vse rodove. »V zadnjih letih so razvili hipersonične rakete, protiladijske balistične izstrelke in izjemno močno orožje za generiranje elektomagnetnih pulzov, ki je sposobno za več ur ohromiti funkcioniranje bojnih skupin ameriške vojaške mornarice,« trdi Dyer.\n\n\n\nPo njegovih besedah se kitajski odločevalci zavedajo, da Kitajci vsaj še desetletje ali dve ne bodo sposobni resno ogroziti ameriške prevlade na svetovnih oceanih, zato razvijajo predvsem takšne vojaške ladje in drugo oborožitev, s katero bodo lahko preprečili dostop ali vsaj prosto manevriranje ameriških vojaških ladij v akvatoriju do 2500 kilometrov od kitajskih obal, zlasti pa znotraj t. i. prve verige otokov (Japonska–Okinava–Tajvan–Filipini-Borneo). Z morebitnim zmanjševanjem prisotnosti vojaške mornarice ZDA v zahodnem Pacifiku pa se Kitajci nadejajo, da bodo lahko postopno spodkopali ameriško zavezništvo z drugimi azijskimi državami, in sicer zlasti z Južno Korejo in Filipini, morda pa celo z Japonsko.\n\nZa gospodarske in tudi varnostne interese zahodnih držav je zelo škodljivo tudi, da Kitajci že vrsto let svojo informacijsko-komunikacijsko opremo uspešno plasirajo v razvijajoče se države v Aziji, Afriki in Latinski Ameriki. Tovrstna kitajska oprema je namreč še vedno občutno cenejša od ameriške ali evropske, poleg tega pa LR Kitajska tem državam ponuja tudi tehnološke rešitve, ki so še posebej zanimive za avtoritarne režime (tehnike za sledenje državljanom, za prepoznavanje obrazov in celo pričesk, za filtriranje svetovnega spleta itn.). Kot je znano, so kitajski strokovnjaki te tehnološke rešitve razvili najprej za nadzor nad domačim prebivalstvom (predvsem nad političnimi oporečniki in nezadovoljnimi etničnimi manjšinami, kot so Ujguri in Tibetanci).\n\n\n\n»Večno« vprašanje Tajvana\n\n\n\nJasno je, da bo epicenter ameriško-kitajskega rivalstva za hegemonijo v indopacifiški makroregiji in posledično v vsem svetu tudi v prihodnje Tajvan (uradni naziv: Republika Kitajska na Tajvanu). Ta 23-milijonski otok, kamor so se konec 40. let prejšnjega stoletja zatekli v državljanski vojni s komunisti poraženi nacionalisti (Kuomintang), je namreč v samem jedru nacionalne identitete sodobne Kitajske in njene geopolitične strategije. Je etnično in zgodovinsko nesporno kitajsko ozemlje, predvsem pa je za LR Kitajsko vitalnega pomena njegova geografska lega.\n\n\n\nVodilni kitajski vojaški strateg, generalmajor Peng Guanqian je že pred več leti v zelo temačnih barvah orisal geopolitične posledice morebitne dokončne odcepitve Tajvana: »Če bi se Tajvan ločil od Kitajske, potem ne bi bila poteptana samo nacionalna čustva 1,3 milijarde ljudi kitajskega porekla, ampak bi se znatno zožil tudi strateški prostor za preživetje in razvoj kitajske nacije. Presekane bi bile namreč vitalne pomorske poti, ki Kitajsko povezujejo s svetom. Kitajsko bi velika veriga otokov v zahodnem Pacifiku za vedno ločevala od odprtega oceana. Velika kopenska in pomorska nacija bi dejansko postala država brez izhoda na širni ocean.«\n\n\n\nČedalje več strateških analitikov ugotavlja, da se kitajsko vodstvo vse bolj nagiba k vojaški rešitvi tajvanskega vprašanja v treh do petih letih, saj naj bi v Pekingu že nekaj časa prevladovalo prepričanje, da je na Tajvanu vladajoča Demokratična napredna stranka »zelo separatistično usmerjena« in posledično ni zainteresirana za vnovično združitev otoka z matično državo po formuli ena država – dva sistema, kar predlaga uradni Peking.\n\n\n\nTajvanski separatisti naj bi seveda uživali prikrito, a dejansko podporo ZDA in Japonske. Predvsem kitajski predsednik Xi naj bi trdno verjel, da je njegovo zgodovinsko poslanstvo doseči vnovično združitev Tajvana z matico bodisi na miren bodisi nasilen način. Xi je v zadnjih letih že večkrat izjavil, da je vrnitev Tajvana pod »polno suverenost« LR Kitajske »nujni pogoj« za t. i. veliko pomladitev kitajske nacije. Znani ameriški sinolog Michael Pillsbury, avtor odmevne knjige Stoletni maraton, pa je prepričan, da je »velika pomladitev kitajske nacije« zgolj evfemizem za vzpostavitev svetovne gospodarske, politične, vojaške in tudi sociokulturne globalne prevlade LR Kitajske.\n\n\n\nPillsbury dokazuje, da je kitajsko vodstvo že za časa ustanovitelja LR Kitajske Mao Zedonga sprejelo tajno vseobsegajočo strategijo, katere cilj je vzpon vzhodne velikanke na položaj globalnega hegemona; to naj bi se zgodilo najpozneje do leta 2049, ko bodo Kitajci praznovali 100. obletnico ustanovitve LR Kitajske. Kot navaja Pillsbury, priznani kitajski teoretik mednarodne politike Zhao Tingjang označuje sinocentrično globalno ureditev z izrazom tianxia, se pravi kot enoten globalni sistem, ki ga vodi »prastara in superiorna kitajska civilizacija«.\n\n\n\nPillsbury takole opredeljuje kitajsko vizijo »pravične in harmonične« svetovne ureditve: »Kot center civiliziranega sveta bi imela Kitajska odgovornost 'izboljšati' vse države in ljudstva sveta, in sicer tako, da bi jih 'harmonizirala' s širjenjem kitajskih vrednot, jezika in kulture; tako bi se namreč lažje vključili v kitajski imperialni sistem. Ta imperij daje redu prednost pred svobodo, svoji etiki pred pravom in vladavini elite pred demokracijo in človekovimi pravicami.«\n\n\n\nŽe na prvi pogled je očitno, da gre le za modernizacijo in globalizacijo starega vazalnega odnosa med »osrednjim cesarstvom« (Kitajsko) in podrejenimi bolj ali manj oddaljenimi državami, torej za mednarodno ureditev, ki je bila značilna za Vzhodno in Jugovzhodno Azijo pred vdorom evropskih kolonialnih sil.\n\nVojna v Ukrajini ugodna za Kitajce\n\n\n\nLR Kitajska torej očitno želi postati svetovna hegemonska sila, ZDA pa se temu položaju gotovo niso voljne odpovedati. To ustvarja v mednarodni skupnosti hude napetosti, ki bi lahko – po seriji napačnih potez z obeh strani – eskalirale celo v vojaški spopad globalnih razsežnosti: spomnimo se zgolj rivalstva za svetovno prevlado med britanskim imperijem in nemškim cesarstvom konec 19. in na začetku 20. stoletja, ki je na koncu privedlo do izbruha 1. svetovne vojne.\n\n\n\nMenim pa, da pravi vojaški spopad med velikankama ni verjeten, četudi ga ni mogoče povsem izključiti; v mislih je treba namreč imeti predvsem dejstvo, da imata obe državi jedrsko orožje in druga orožja za množično uničevanje, kar pomeni, da bi bil morebitni vojaški spopad med njima preprosto preveč uničujoč. Poleg tega sta državi gospodarsko zelo tesno prepleteni: obseg trgovske menjave med njima je leta 2020 dosegel 615 milijard dolarjev (ZDA so imele deficit kar 285,5 milijarde dolarjev!), Kitajci pa so tudi lastniki ameriških državnih obveznic za 1,07 bilijona dolarjev. Rivalstvo za globalno hegemonijo med ameriško in azijsko supersilo bo posledično po vsej verjetnosti dolgo(deset)letni maraton, zelo pomembno pa bo, katere in kakšne zaveznice bosta imeli obe tekmici.\n\n\n\nGlede tega so brez dvoma v precej boljšem položaju ZDA, ki imajo še iz časov ameriško-sovjetskega antagonizma v indopacifiški makroregiji vzpostavljeno celo omrežje bilateralnih in multilateralnih zavezništev. Predvsem pa je dejstvo, da večina močnih držav na tem velikanskem območju (Japonska, Južna Koreja, Vietnam, Avstralija in Indija) širjenje kitajskega vpliva dojema kot hudo grožnjo svojim nacionalnim interesom.\n\nLeta 2020 je bilo na Kitajskem proizvedenih 1,5 milijarde mobilnih telefonov, 250 milijonov najsodobnejših računalnikov in 25 milijonov avtomobilov.\n\nIndija, ki prav tako želi postati supersila, za zdaj še vztraja pri t. i. strateški avtonomiji (to se kaže tudi v stališču uradnega New Delhija do ruske agresije zoper Ukrajino), realno pa lahko v prihodnjih letih pričakujemo vse večje zbliževanje in usklajevanje ameriške in indijske zunanje in varnostne politike v Indopacifiku. Tudi zaradi tega, ker je tradicionalni indijski rival na podcelini, muslimanski Pakistan, že vsaj 15 let tesen zaveznik LR Kitajske. Po drugi strani lahko Kitajci poleg Severne Koreje in Pakistana računajo še na Kambodžo, Mjanmar, Laos in Iran, bržkone pa tudi na Bangladeš, morda celo na Nepal. Na splošno bi lahko rekli, da LR Kitajska že vodi neformalno globalno koalicijo držav, ki hočejo (bolj ali manj radikalno) revizijo sedanje globalne ureditve.\n\n\n\nPredvsem pa je bila za pekinške oblastnike kot od boga poslana ruska invazija na Ukrajino, saj je za dolga leta (morda celo za desetletje ali dva) povsem pokvarila odnose med 145-milijonsko Rusko federacijo in zahodnimi državami, Rusijo pa je potisnila v naročje Kitajske, ki ima v tem razmerju že več let glavno besedo. Četudi tega ruski avtokrat Vladimir Putin nikakor ne želi priznati, je država, ki ji že več kot dve desetletji vlada s trdo roko, zreducirana na nezavidanja vredno vlogo surovinske baze industrijsko in tehnološko neprimerno močnejše Kitajske.\n\n\n\nRuski opozicijski analitik Aleksander Gabuev se boji, da bo prihodnost Rusije v tesnem objemu rumene supersile temačna: »Kitajska bo najpomembnejša partnerica Rusije, glavna destinacija za izvoz in glavni vir uvoza ter tudi ključna diplomatska partnerica, še posebej po tem, ko se bo Indija močno oddaljila od Rusije in se približala demokracijam v Indopacifiku in Evropi. Starajoča se vladajoča elita v Kremlju bo vse bolj voljna igrati vlogo ponižne služabnice Kitajske, ki prerašča v pravo rivalko Amerike.« Brez dvoma bi bilo za ZDA (pa tudi za EU) občutno bolj ugodno, če bi se Rusija – seveda v zameno za določene geopolitične koncesije v postsovjetskem prostoru – postopoma vključila v veliko protikitajsko koalicijo, a dejstvo je, da je ta scenarij glede na sedanje razmere v Ukrajini in nasploh v Vzhodni Evropi čedalje bolj geopolitična fantastika …\n\n*Prispevek vsebuje mnenja in ocene avtorja in ne odraža nujno stališč Ministrstva za zunanje zadeve RS.\n\n**V aktualni tiskani izdaji Reporterja smo pričujoči prispevek pomotoma objavili z napačnim naslovom. Avtorju se opravičujemo in esej v celoti in s pravim naslovom objavljamo na tem mestu.",
    "Kitajska odobrila poživitveni odmerek proti covidu-19 z inhalatorjem": "Foto: EPA\n\nProizvajalec ob tem ni sporočil, kdaj naj bi bilo adenovirusno vektorsko cepivo na voljo za javno rabo. Za zdaj ni javno dostopnih preverjenih študij o učinkovitosti novega cepiva.\n\nKitajska je do zdaj odobrila osem kitajskih cepiv proti covidu-19, vsa za injiciranje. Po drugi strani kitajska agencija za zdravila ni odobrila še nobenih tujih cepiv proti covidu-19, niti mRNA-cepiv Pfizerja ali Moderne, ki veljajo za učinkovitejša od drugih vrst cepiv proti covidu-19.\n\nZnanstveniki v več državah, med drugim na Kubi, v Kanadi in ZDA, preizkušajo še različna intranazalna cepiva proti covidu-19.",
    "Prodaja avtomobilov na Kitajskem avgusta porasla največ v desetletju": "Termometer prikaže, kako vroč je članek. Skupni seštevek je kombinacija števila klikov in komentarjev.\n\nProdaja avtomobilov na Kitajskem je aprila padla za 40,4 odstotka, maja pa še za 17 odstotkov.\n\nProdaja avtomobilov na Kitajskem je aprila padla za 40,4 odstotka, maja pa še za 17 odstotkov. Foto: Shutterstock\n\nNa Kitajskem so avgusta prodali 1,87 milijona osebnih vozil, kar je 28,9 odstotka več kot avgusta lani in predstavlja največjo rast v zadnjem desetletju. Povečanje prodaje je poganjalo predvsem večje povpraševanje po električnih vozilih, je poročala francoska tiskovna agencija AFP.\n\nProdaja avtomobilov na Kitajskem je aprila padla za 40,4 odstotka, maja pa še za 17 odstotkov. Kitajska vlada je julija uvedla več ukrepov, med drugim davčne spodbude za nakup električnih vozil. Domači proizvajalec Geely je denimo avgusta zabeležil 429-odstotno rast prodaje.\n\nVlada želi z ukrepi podpreti gospodarstvo v času, ko so stroge omejitve zaradi covid-19 po državi poslabšale potrošniško razpoloženje in zaupanje v gospodarstvo, navaja AFP.",
    "Hribar in druščina na ekipno SP brez selektorice": "Hribar in druščina na ekipno SP brez selektorice\n\n26.9.2022 | 08:30\n\nSlovenska reprezentanca v namiznem tenisu pred SP, med njimi Šmarječan Peter Hribar (drugi z desne). (Foto: NTZS)\n\nBrnik - Slovenska moška reprezentanca na čelu z Darkom Jorgićem je včeraj odpotovala na Kitajsko, ki bo v Chengduju od 30. septembra do 9. oktobra gostila ekipno svetovno prvenstvo v namiznem tenisu. Slovenska ekipa je tik pred zdajci ostala brez selektorice Andreje Ojsteršek Urh, ki je bila na zadnjem testiranju pozitivna na covid-19.\n\nSlovenske barve bodo na Kitajskem branili poleg Jorgića še Deni Kožul, Peter Hribar in Tilen Cvetko.\n\n\"Slaba novica je, da je Andreja (Ojsteršek Urh, op. STA) pozitivna, dobra pa, da smo vsi drugi zdravi in lahko gremo na pot. Ker sem bil veliko v stiku z njo na treningih, sem bil tudi sam vprašljiv, toda na srečo so bili testi negativni, zato sem se odločil, da bom pomagal ekipi na tem pomembnem SP,\" je povedal Jorgić.\n\nKot je dodal najboljši slovenski igralec, ekipi ne bo lahko brez trenerke: \"A vseeno mislim, da si bomo fantje pomagali po najboljših močeh. Veseli me, da je moja forma dobra, mislim, da to velja tudi za preostale tri soigralce in samo želim si, da bo tako tudi na Kitajskem. V tem trenutku je težko reči, kaj lahko pričakujemo, saj bo žreb SP šele v sredo.\"\n\nV Chengduju bo v moški konkurenci nastopilo 33 reprezentanc, ki bodo igrale v sedmih predtekmovalnih skupinah. V osmino finala se bosta uvrstili najboljši dve ekipi iz vsake skupine ter še dve najboljši tretjeuvrščeni ekipi.\n\nPred štirimi leti v Halmstadu na Švedskem je prvo mesto osvojila Kitajska, ki bo tudi tokrat prvi favorit, druga je bila Nemčija, tretje mesto pa sta si delili reprezentanci Švedske in Južne Koreje. Slovenija je SP končala z delitvijo 17. mesta.\n\nNa Kitajskem bo prvi cilj mlade slovenske vrste, ki bo prvič po dolgih letih na ekipnem prvenstvu igrala brez Bojana Tokića, obstanek med elito, želja pa je uvrstitev v osmino finala. Tokrat na SP ne bo slovenske ženske reprezentance, med 29 ekipami pa bodo naslov branile Kitajke.\n\nSTA; M. K.",
    "Kitajska: ZDA so »svetovni prvak« v kibernetskem vohunjenju": "Kitajska: ZDA so »svetovni prvak« v kibernetskem vohunjenju\n\nPeking je obtožil ameriško agencijo za nacionalno varnost (NSA), da je v zadnjih letih na Kitajskem izvedla več deset tisoč tisoč hekerskih napadov.\n\nPeking je danes obtožil ameriško agencijo za nacionalno varnost (NSA), da je v zadnjih letih na Kitajskem izvedla več deset tisoč tisoč hekerskih napadov. Kitajski center za odzivanje na računalniške viruse (CVERC) v poročilu obtožuje NSA, da je tako »ukradla« več kot 140 gigabajtov občutljivih podatkov, poroča francoska tiskovna agencija AFP.\n\nNovo poročilo opisuje domnevno infiltracijo enega od uradov NSA v omrežje javne politehnične univerze v mestu Xian v osrednjem delu Kitajske.\n\nUniverza, ki jo neposredno financira kitajsko ministrstvo za industrijo in informacijsko tehnologijo ter se specializira na področju aeronavtike in raziskovanja vesolja, naj bi bila tarča hekerskega napada, ko naj bi med drugim napadalci prevzeli nadzor nad več deset tisoč omrežnimi napravami, vključno s strežniki, usmerjevalniki in omrežnimi stikali.\n\nKot še navaja poročilo, so pri tem napadalci izkoristili napake v operacijskem sistemu in pridobili dostop do podatkov v obliki gesel in operacij ključnih omrežnih naprav.\n\nPoročilo, ki ga je CVERC pripravil v sodelovanju s Qihoo 360, kitajskim zasebnim podjetjem, ki se ukvarja s kibernetsko varnostjo, ugotavlja, da je NSA podatke pridobivala v sodelovanju s skupinami iz Evrope in Južne Azije, še navaja AFP.\n\nZDA so Kitajsko v preteklih letih večkrat obtožile izvajanja hekerskih napadov. To so v Pekingu sicer vedno znova zanikali, a so se le redko odzvali z lastnimi podrobnimi opisi domnevnih ameriških hekerskih napadov.\n\nKo je Washington minulo leto Peking obtožil za hekerski napad na ameriško podjetje Microsoft, so na Kitajskem te obtožbe zavrnili, rekoč da so ZDA »svetovni prvak« v kibernetskem vohunjenju.\n\nSTA",
    "Biden zatrdil, da bi ameriška vojska posredovala v primeru kitajskega napada na Tajvan": "Tajvan je ujet med ameriške in kitajske interese. Foto: Reuters\n\nNa vprašanje, ali bi ameriški vojaki v nasprotju z dogajanjem v Ukrajini dejansko branili Tajvan, je Biden odgovoril z \"da\".\n\nBiden je podobno izjavo dal že maja, ko je zatrdil, da bi v primeru kitajskega napada na Tajvan ameriška vojska posredovala.\n\nOb tem pa je ponovil, da Washington ne podpira neodvisnosti otoka in da ostaja zavezan politiki enotne Kitajske. \"Velja politika ene Kitajske, Tajvan pa sam sprejema odločitve o svoji neodvisnosti. Ne spodbujamo njihove neodvisnosti, to je njihova odločitev,\" je dodal. Kmalu za tem se je oglasila tudi Bela hiša, ki je poudarila, da se ameriška politika do Tajvana ne spreminja.\n\nZDA s Tajvanom nimajo uradnih diplomatskih odnosov, ohranjajo pa tesne povezave in otoku dobavljajo orožje. Na začetku septembra so tako ZDA in Tajvan sklenili dogovor v vrednosti več kot milijardo dolarjev, po katerem bo Washington otoku poslal orožje in obrambni sistem. Poteza je razjezila Kitajsko.\n\nPo Bidnovem intervjuju se je oglasilo tajvansko zunanje ministrstvo, ki se je ameriškemu predsedniku zahvalilo za \"izjemno trdna varnostna zagotovila\", in dodalo, da bo Tajvan še naprej krepil svoje zmožnosti za samoobrambo.\n\nPeking: Izjave so v nasprotju s politiko Washingtona\n\nNa Bidnovo izjavo se je že odzval tudi Peking in predsednika opozoril, da so njegove izjave v nasprotju s politiko Washingtona glede Tajvana. \"Ameriške pripombe resno kršijo pomembno zavezo ZDA, da ne bodo podpirale tajvanske neodvisnosti, in pošiljajo napačno sporočilo tajvanskim separatističnim silam za neodvisnost,\" je na redni novinarski konferenci dejal tiskovni predstavnik zunanjega ministrstva Mao Ning.\n\nHkrati je poudaril, da si je Kitajska pripravljena iskreno prizadevati za možnost mirne združitve in da ne bo dopuščala dejavnosti, katerih cilj je razdelitev države. \"Pozivamo ameriško stran, naj se v celoti zaveda izjemnega pomena in velike občutljivosti tajvanskega vprašanja ter uresniči zavezo voditeljev ZDA, da ne bodo podpirali tajvanske neodvisnosti,\" je še dodal.\n\nKitajski pritisk po obisku Pelosijeve\n\nOdnosi med ZDA in Kitajsko zaradi Tajvana so se še bolj zaostrili avgusta, ko je Tajvan obiskala predsednica predstavniškega doma Nancy Pelosi. Biden je takrat dejal, da njena pot \"ni bila dobra odločitev\", piše BBC.\n\nKitajska je v odgovor začela vojaške vaje v bližini Tajvana, ki so bile ene najobsežnejših od sredine 90. let prejšnjega stoletja. Od takrat vzdržuje vojaški pritisk s povečano namestitvijo vojaških ladij in letal v Tajvanski ožini.\n\nBiden namerava znova kandidirati\n\nBiden je v intervjuju še napovedal, da namerava vnovič kandidirati za predsednika države, a je opozoril, da je še prezgodaj za dokončno odločitev. Hkrati je dodal, da je trenutno osredotočen predvsem na opravljanje svojega dela.\n\nPrav tako je v intervjuju naznanil, da je pandemije covida-19 v ZDA konec.",
    "Paneli prihajajo iz Kitajske": "Obnovljivi viri energije, predvsem sonce, so pomemben del odgovora na vprašanje, kako doseči zeleni prehod in se otresti odvisnosti od fosilnih virov. V Evropi je nujnost prestrukturiranja še poudarila vojna v Ukrajini, ki je pripeljala v zamrznitev odnosov z Rusijo in prekinitev ustaljenih dobav virov energije, predvsem plina.\n\nEvropska unija želi izkoriščati več sončne energije, hkrati pa doseči, da se bo povečal delež sestavnih delov in naprav za elektrarne, ki jih proizvedemo na stari celini. Kako realistično je to pričakovanje, glede na to, da v Evropi sestavimo manj kot tri odstotke vseh fotovoltaičnih modulov, ki jih na svetu vgradijo v nove elektrarne?\n\nEvropa je v zaostanku\n\nPo podatkih Mednarodne agencije za energijo (IEA) si je vodilno mesto v izdelovanju osnovnih gradnikov za fotovoltaiko že zdavnaj priborila Kitajska. Še več, svojo vlogo krepi tudi zadnja leta, ko se v Evropi bolj sistematično govori, da bi se moral vsaj del proizvodnje vrniti »domov«.\n\nKitajska je že leta 2010 proizvedla večino svetovnih sončnih panelov, v zadnjih 12 letih pa se je njen povprečni delež v dobavni verigi sončnih panelov povečal s 55 na 84 odstotkov.\n\nPrav tako je še naprej vodilna na področju naložb, saj izpelje skoraj dve tretjini svetovnih naložb v nove sončne elektrarne. V prvi polovici leta 2022 je Kitajska na tem področju investirala 41 milijard dolarjev, kar je 173 odstotkov več kot leto prej.",
    "Kako Rusija, Ukrajina, Kitajska in zahodni Balkan krmarijo v trenutnih zaostrenih razmerah": "Čas branja: 4 min\n\nKaj sankcije pomenijo za Rusijo in kaj je z gospodarstvom Ukrajine? Kje v tem sta Kitajska in zahodni Balkan? O tem je na 9. konferenci slovenskih izvoznikov govoril profesor Mojmir Mrak.\n\nPoslušanje članka je na voljo naročnikom paketa Finance Poslovni.\n\n»Geopolitična tveganja so danes bistveno povečana, ne le zaradi vojne v Ukrajini, temveč tudi na relaciji ZDA in Kitajska,« je opozoril profesor na ljubljanski ekonomski fakulteti in akademski...\n\n»Geopolitična tveganja so danes bistveno povečana, ne le zaradi vojne v Ukrajini, temveč tudi na relaciji ZDA in Kitajska,« je opozoril profesor na ljubljanski ekonomski fakulteti in akademski vodja projekta Izvozniki.si Mojmir Mrak. Spomnil je tudi, da so gospodarske sankcije postale oblika delovanja, drugi del tega pa je prebijanje teh sankcij. Poleg tega je gospodarska rast iz napovedi v napoved manjša. To pa spremljajo rast inflacije, dvig obrestnih mer in posledično draginja.\n\nSpremenjeno okolje je močno, a precej različno, vplivalo na gospodarski položaj posameznih regij sveta in držav. »Tako na primer ZDA ne občutijo hudega vpliva krize. Naša inflacija je precej drugačna kot ameriška in manevrski prostor centralne banke je drugačen od Feda,« je poudaril profesor Mrak.\n\nSankcije Rusije (še) niso gospodarsko ohromile\n\nFinančne sankcije, uvedene proti Rusiji, so najhujše doslej. »Prišlo je do blokade približno polovice deviznih rezerv Rusije. To spreminja situacijo, kam bodo države vlagale devizne rezerve. Torej, ne tja, kjer je to ekonomsko bolj smiselno, ampak, kjer je bolj varno,« je povedal Mrak. Hkrati pa je opozoril, da je ruski tekoči račun v plusu in bo Rusija vojno lahko nadaljevala, kar se tiče financiranja. Rusija je z uvedbo restrikcij stabilizirala rubelj, poleg tega pa ji uspeva obiti sankcije na nekaterih področjih (nafta), kar ji omogoča financiranje vojne. »Kratkoročno imajo sankcije mešan učinek. So jo prizadele, a je nikakor niso gospodarsko zlomile. Sankcije bodo verjetno bolj prijele srednje, dolgoročno, kar vodi v strukturno zaostajanje Rusije,« meni profesor.\n\nUkrajina na mesec potrebuje pet milijard evrov pomoči\n\nNa drugi strani ima ruska invazija na Ukrajino ogromne gospodarske in humanitarne posledice. Polovica države je gospodarsko pod velikim pritiskom. BDP se bo letos zmanjšal za polovico kot posledica upada domače potrošnje, investicij in trgovine, negativne so vse druge makro kategorije. Izvoz se je skrčil za 80 odstotkov. »Imamo sicer polna skladišča žit, ki pa ne morejo v izvoz. Druga težava bo prihodnje leto, ko bodo manj sadili,« je opozoril Mrak in nadaljeval: »Ukrajina se, s finančno pomočjo zahoda, relativno solidno sooča z gospodarskim delom krize. Nimajo hiperinflacije, kot je to običajno za države v vojni.«\n\n»Ukrajina, če želi kolikor toliko normalno delovati v teh vojnih razmerah, potrebuje mesečno pet milijard evrov pomoči iz tujine,« je še opozoril predavatelj. Spomnil je tudi na nedavno objavljeno poročilo Svetovne banke in ukrajinske vlade, v katerem ocenjujejo, da bo za obnovo države potrebnih približno 350 milijard evrov. Od tega je okoli sto milijard evrov škode na infrastrukturi. »Po vojni bo potreben nekakšen Marshallov program za obnovo države,« je dejal profesor.\n\nOtežen dostop do finančnih trgov za zahodni Balkan\n\nZa države v naši bližini so značilni štirje kanali eskalacije geopolitičnih tveganj: trgovinski, energetski, zaupanje v regijo ter tečajni kanal. Med temi je glavni kanal vplivanja vojne v Ukrajini energetski. »Dve tretjini plina za ta del Evrope prihajata iz Rusije, za nekatere države (Makedonija) je ta delež celo stoodstoten,« je poudaril profesor.\n\nPri trgovini je zelo pomemben posreden kanal prek evroobmočja, kamor države zahodnega Balkana izvažajo dve tretjini. Omeniti pa velja še kanal vpliva na zaupanje v regijo, saj se je dostop teh držav do finančnih trgov že močno zaostril. Pri čemer je Mrak omenil, da se je Srbija za pomoč pri obvladovanju naraščajočih stroškov dolga že obrnila na Mednarodni denarni sklad in Združene arabske emirate.\n\n»Rezultat tega je, da se je napovedana gospodarska rast za letos, čeprav je bila že v letu 2021, pred izbruhom vojne, napovedana znatno manjša, še dodatno zmanjšala,« je opomnil profesor.\n\nKitajsko tarejo druge težave\n\nKitajska je gospodarsko precej manj prizadeta z vojno v Ukrajini. Je pa po drugi strani prizadeta s tremi, za državo specifičnimi problemi: težave na trgu nepremičnin, covid-19 in zapiranje nekaterih večjih mest oziroma regij, suša in njene posledice na energetiko in hrano. Posledica tega je letos precejšen upad gospodarske rasti.",
    "Kako lahko globalizacija škodi Kitajski in pomaga Indiji": "Obvezujemo se, da bomo z vašimi podatki ravnali skrbno in odgovorno. Vaše podatke bomo uporabljali in hranili, dokler ne prejmemo vaše zahteve za izbris. Zahtevo za izbris podatkov lahko pošljete na e-naslov zasebnost@finance.si . Podrobnejše informacije o varovanju vaše zasebnosti in vaših pravicah si lahko preberete v naši politiki zasebnosti na www.finance.si/zasebnost .\n\nZa ogled vsebine je dovolj brezplačna registracija . Če podatke za prijavo že imate, namesto tega uporabite obrazec Prijava .\n\nV zadnjem poldrugem desetletju so finančni, zdravstveni in geopolitični pretresi dodobra nakrhali ustaljeno ureditev svetovne trgovine. Finančna kriza leta 2008 je opustošila banke, ki so financirale večji del trgovine, ter upočasnila gospodarsko rast. Leta 2020 je pandemija covida-19 zaprla tovarne in oklestila svetovne dobavne verige. Letos pa je ruska invazija na Ukrajino zmotila oskrbo s hrano in energijo, kar bi lahko svet razdelilo po novih geopolitičnih razmejitvah.\n\nNekateri menijo, da bi lahko ti trije pretresi vodili v zaton globalizacije. Toda resničnost bo verjetno nekoliko bolj zapletena. Opisane motnje verjetno ne bodo skrčile obsega sistema svetovne trgovine, ampak ga bodo spremenile, posledice pa bodo za posamezne države različne. In tu je zlasti pomembno to, da bo Kitajska verjetno nekaj izgubila, Indija pa morda nekaj pridobila.\n\nDržave v razvoju so od začetka devetdesetih let prejšnjega stoletja skupaj ubrale pot gospodarskega napredka in se hitro približevale življenjskemu standardu bogatih držav. Hiperglobalizacija je z liberalizacijo trgovine ter močnim znižanjem transportnih in komunikacijskih stroškov ta trend še okrepila. Države v razvoju so bile deležne vse več priložnosti. Kitajska in Indija sta od tega imeli velikansko korist, kar je vodilo do največjega zmanjšanja revščine, kar ga je svet kdaj videl.\n\nTa zlata doba pa se je s svetovno finančno krizo leta 2008 končala. Od takrat so se razvojne krivulje posameznih držav v razvoju začele cepiti. Upočasnitev gospodarske rasti na Kitajskem je bila dramatična, saj se je rast BDP po desetletjih dvomestne letne rasti upočasnila skoraj na ničlo. Nekatere druge države, kot je Indija, pa so z izjemo pandemskega leta 2020 še vedno rasle, čeprav v povprečju manj hitro kot prej. Kje so razlogi za take razlike?\n\nGlobalni pretresi so zlasti prizadeli kitajsko gospodarstvo, saj so še dodali k že dlje trajajočemu izgubljanju konkurenčnosti. Preseljevanje njihove poceni delovne sile s podeželja v tovarne je namreč začelo dosegati svoje meje in plače so se začele dvigati. Shoumitro Chatterjee z Univerze Johns Hopkins in eden izmed obeh pričujočih avtorjev (Subramanian) sta ocenila, da je zaradi tega upada konkurenčnosti Kitajska izgubila za približno 150 milijard dolarjev izvoza.\n\nPoleg tega so pretresi učinkovali asimetrično. Delež blagovne menjave v svetovnem BDP je po letu 2008 nehal naraščati, delež storitvene menjave pa je še rasel. Ker je Kitajska proizvodna velesila, jo je ta premik močneje prizadel, medtem ko je Indija konkurenčen trgovec s storitvami. Posledično se je delež izvoza v kitajskem BDP zmanjšal z najvišje vrednosti pred letom 2008, ko je znašal 36 odstotkov, na 18,5 odstotka. Delež izvoza v indijskem BDP pa se je zmanjšal precej manj, saj je s 25 upadel na približno 19 odstotkov.\n\nZa Kitajsko se utegnejo dolgoročne posledice teh pretresov izkazati kot zelo resne. Prvič, država je dosegla prelomno razvojno točko, na kateri bi morala začeti zahtevno preobrazbo iz srednje- v višjedohodkovno državo. Ko je Južna Koreja s 15 tisoč dolarji BDP na prebivalca po pariteti kupne moči dosegla stopnjo razvoja, kjer je zdaj Kitajska, je za uspešen prehod na novo raven morala svoj delež izvoza v BDP povečati za dodatnih 25 odstotnih točk.\n\nMožnost, da bi Kitajska to ponovila, je le malo verjetna. Predvsem zato, ker je politična pripravljenost sveta, da absorbira kitajski izvoz, dosegla svojo zgornjo mejo. Covid-19 je države prisilil k vnovični oceni učinkov globalizacije, saj si prizadevajo zmanjšati odvisnost od uvoza kritičnega blaga, kot so farmacevtski izdelki.\n\nTo pa še ni vse. Zaradi ruske invazije na Ukrajino se je spremenila tudi širša geopolitična ureditev. Na eni strani so se znašle ZDA in njene zaveznice, na drugi strani pa Rusija in Kitajska. Nova razporeditev sil je še zaostrila dolgotrajno tekmo med ZDA in Kitajsko. Ostre sankcije, ki jih je zahod uvedel proti Rusiji, in dejstvo, da so medsebojne soodvisnosti postale novo orožje v tekmi, so še povečali geopolitično razhajanje.\n\nMedtem pa je kitajski model rasti pod vse hujšimi pritiski. Nepremičninski in gradbeni razcvet, ki je desetletja poganjal hitro gospodarsko rast, se je končal in številna velika gradbena podjetja se bližajo bankrotu. Demografski trendi so veliko bolj neugodni, kot o njih poroča uradna demografska statistika. In vse večje uveljavljanje vloge države, ki jo zagovarja predsednik Ši Džinping, vse bolj spodkopava podjetništvo in gospodarsko dinamiko, gonilni sili kitajske gospodarske rasti.\n\nZaradi tega bo Kitajska postala čedalje bolj odvisna od izvoza, in to prav v obdobju krčenja svetovnega povpraševanja. Kitajski model rasti se tako lahko znajde v hujših težavah, kot jih pričakujejo.\n\nA če za Kitajsko veljajo slabe napovedi, to ne drži kar povprek. Vietnam, Bangladeš in Indonezija, na primer, so izjemno hitro povečali svoj izvoz. Izkoristili so namreč 150 milijard dolarjev vredno izvozno praznino, ki je zazevala zaradi Kitajske.\n\nSočasno so gospodarski pretresi povečali priložnosti za izvoznike storitev. Pandemija covida-19 je storitvena podjetja spodbudila k uvajanju dela od doma. In če se delavci bostonskega podjetja lahko na delo prijavijo iz Boisa, zakaj se potem ne bi prijavili tudi iz Bangalora? Razcvet trgovine s storitvami, ki smo mu priča zadnja leta, je močno koristil Indiji.\n\nPodobno bo »friend-shoring«, torej premik proizvodnje v prijateljske države, koristil tistim državam, ki so prijazne do zahoda. Rusijo je že zapustilo veliko podjetij in tuji kapital beži tudi iz Kitajske, kar je posledica Šijeve notranje politike. Sočasno pa se krepijo integracijska prizadevanja med ameriškimi zaveznicami, pri čemer je Indija obnovila pogajanja o sporazumu o prosti trgovini z Evropsko unijo in Združenim kraljestvom.\n\nA če želi Indija izkoristiti priložnosti globalizacijskih pretresov, ki dajejo prednost storitvam in odprtim, pluralističnim demokracijam, bo morala temeljito spremeniti svojo usmeritev. Treba bi bilo preusmeriti nedavni zasuk navznoter in gospodarstvo odpreti navzven. Hkrati pa bi morali izboljšati tisto, čemur pravimo »programska oprema za oblikovanje ekonomskih in političnih politik«. Tu mislimo na zagotavljanje pravne države, pravično obravnavo vseh vlagateljev, močne domače institucije in socialno stabilnost. Vse to je namreč odločilnega pomena za ugodno okolje, primerno za trajnostno gospodarsko rast.\n\nČe strnemo: trije globalizacijski pretresi so pobrali ugoden veter iz kitajskih jader in ga usmerili proti Indiji. Seveda lahko Kitajska premaga trenutne izzive, kot lahko tudi Indija izkoristi ponujene priložnosti. A v obeh primerih bo treba najprej znova pretehtati trenutne notranje politike in načine upravljanja.\n\nArvind Subramanian je višji sodelavec na Univerzi Brown in ugledni gostujoči sodelavec pri Center for Global Development. Josh Felman je direktor podjetja JH Consulting.\n\n© Project Syndicate",
    "Število žrtev potresa na Kitajskem naraslo na 74": "Na tisoče ljudi so evakuirali v začasna zaklonišča, saj številnim območjem še vedno grozijo plazovi, reševalci pa v iskanju 26 pogrešanih še vedno prečesavajo odročne vasi.\n\nPo podatkih ameriškega geološkega urada je bil potres z magnitudo 6,6 v ponedeljek približno 40 kilometrov jugovzhodno od mesta Kangding v pokrajini Sečuan, na globini 10 kilometrov. Kitajski časopis People's Daily je poročal, da je v mestu Ja'an v Sečuanu umrlo 34 ljudi, v sosednjem avtonomnem okrožju Ganza pa so poročali o 40 smrtnih žrtvah.\n\nZ območij, ki so izpostavljena zemeljskim plazovom, so evakuirali več kot 21.000 ljudi. Reševalci še vedno preiskujejo odročne vasi na goratem jugozahodu države in iščejo preživele, pogrešajo še 26 ljudi, poročata kitajska tiskovna agencija Šinhua in državna televizija CCTV.\n\nPotres je stresel tudi stavbe v Čengduju, glavnem mestu province Sečuan, kjer je več milijonov ljudi zaprtih v svojih domovih zaradi strogih ukrepov proti širjenju covida-19, in v bližnjem velemestu Čongčing, so povedali prebivalci.\n\nPristojne službe so sporočile, da so na električno omrežje znova priklopile več kot 22.000 gospodinjstev, pa tudi 12 začasnih zaklonišč.\n\nIz Pekinga so sporočili tudi, da so za reševanje in odpravo posledic nesreče aktivirali posebno ekipo, ki šteje več kot 6000 članov. Kitajska meteorološka služba ob tem opozarja, da bo reševanje oteženo zaradi večjih količin dežja, ki so napovedane do četrtka, in posledičnih plazov.",
    "»Zahod ne more živeti brez Kitajske«": "»Zahod ne more živeti brez Kitajske«\n\nIZJAVA DNEVA\n\n\"Mislim, da je Kitajska del svetovnega boja za premoč, ki odraža naše sodobno razumevanje in klasično predstavo o ozemlju in o tem, kdo ima kaj pravico narediti. Kar se zgodi v konfliktu med Rusijo in Ukrajino, ponuja Kitajski jasno, morda miselno vajo o tem, kaj želijo storiti v Tajvanu, če je to potrebno.\"\n\n\"Ahilova peta Zahoda njegova gospodarska odvisnost od poceni kitajske proizvodnje. Zato je Kitajska tako samozavestna. Vedo, da Zahod ne more živeti brez Kitajske.\"\n\n(Kitajski disident in umetnik Aj Vejvej o tem, da se na Kitajskem bije boj za legitimnost nadzora, ki ga izvaja oblast, medtem ko je izziv na Zahodu stalna potreba po obrambi demokracije in s tem svobode govora; via MMC RTV Slovenija)",
    "Konec naraščanja kitajskega vpliva v ZN?": "Od suše do poplav, od virusa do bakterij in nazaj\n\nPakistan je samo ekstremen primer tistega, kar se letos dogaja po vsej Aziji.",
    "Beseda, ki je izginila, a se lahko vrne": "V nadaljevanju preberite:\n\nKo je Li Zhanshu, tretji mož v kitajski partijski hierarhiji, prejšnji teden obiskal Moskvo, je vsa ­Kitajska poskušala odkriti točen pomen besede ceying. Težko jo je natančno prevesti, pomeni pa 'nuditi pomoč pri koordiniranem delovanju'.\n\nTo besedo je namreč Li Zhanshu, vodja najvišjega zakonodajnega telesa, izrekel med srečanjem z Vjačeslavom Volodinom, predsed­nikom dume, in Valentino Matvijenko, predsednico sveta Ruske federacije. To je bila najvišja stopnja podpore Rusiji, ki jo je po začetku napada na Ukrajino izrekel kateri kitajski visoki funkcionar.",
    "Kitajska spremenila risanko Minioni (FOTO)": "Dobro premaga zlo. In kriminalna dejavnost je vselej kaznovana, zlikovci bodo za svoja podla dejanja vedno odgovarjali. To je sporočilo, ki ga kitajska vlada želi vcepiti v zavest svojih državljanov.\n\nZmagoslavja slabega ne dopušča niti v izmišljenem risanem svetu, zato tudi v animiranem celovečercu Minioni: Vzpon Gruja vsem dobro poznani in skrajno simpatični antijunak Gru s partnerjem v zločinu Wild Knuckelsom ne odpeketa zadovoljno v jutrišnji dan, ampak prvi prestopi na stran dobrih fantov, drugega pa dohiti roka pravice in ga strpa za zapahe za 20 let.\n\nDober konec dobi tudi film Klub golih pesti.\n\nVsaj v kitajski in spremenjeni verziji risanke, medtem ko v mednarodni in originalni različici Gru, ki mu je glas posodil Steve Carell, z mentorjem Wild Knuckelsom z glasom Alana Alde odjaha v sončni zahod, potem ko je slednji hlinil svojo smrt in se tako izognil aretaciji. Nedvomno z vrsto prestopniških podvigov pred seboj.\n\nPredani očka\n\nPrikupni rumeni miniončki so spet zavzeli kinematografska platna. A v najnovejšem iz franšize potujemo v času nazaj in spoznamo komaj 12-letnega Gruja, ki sanjari, da bi postal največja baraba na svetu. V sledenju tej ambiciji pa spozna velikana med slabimi fanti, Wild Knuckelsa, s katerim nepričakovano postaneta partnerja v zločinu. Tu, tik pred koncem, pa se izvirna in cenzurirana kitajska različica ločita. Kitajskim gledalcem je namreč predstavljen oblastem bolj všečen konec.\n\nSimpatični zlobnež Gru se odpove življenju zločinca, njegova največja vrednota postane družina in spremeni se v predanega očka trem hčeram. Na drugi strani predstavniki zakona stopijo na prste Wild Knuckelsu in ga strpajo v zapor, kjer odkrije svojo ljubezen do igre in ustanovi zaporniško gledališko skupino. »Kako kitajski konec,« je zapisal neki uporabnik družabnih omrežij, bloger DuSir, ki ima kar 14,4 milijona sledilcev, pa, da očitno le kitajski gledalci potrebujejo tovrstno vodenje in skrb, saj bi jih risanke očitno sicer pokvarile.\n\nGru se odpove življenju kriminalca. FOTOgrafiji: Illumination Entertainment And U\n\nA kljub tem kritikam, med katerimi je tudi, da spremenjeni konec še najbolj spominja na predstavitev​ v power pointu, je animirani celovečerec na kitajskih tleh požel velikanski uspeh, s približno tremi milijoni v kinoblagajnah le na prvi dan predvajanja.\n\nCenzura, izrezovanje in spreminjanje koncev na Kitajskem sicer niso nič novega. Do tamkajšnjih filmskih sladokuscev animirani film Lightyear letos sploh prišel ni, saj pri Disneyju niso dopustili izreza prizora, v katerem se poljubita ženska lika. Že skoraj filmska klasika iz leta 1999, Klub golih pesti (Fight club), pa je na tamkajšnji pretočni platformi Tencent Video dobil zelo drugačen konec.\n\nNajnovejši film Minioni: Grujev vzpon je že peti iz franšize o prikupnih rumenih možičkih.\n\nNamesto razdiralnega sklepnega prizora, v katerem protagonista v podobah Brada Pitta in Edwarda Nortona razstrelita več nebotičnikov, v spremenjeni različici gledalci izvedo, da so jima oblasti njun načrt preprečile in ju zajele. Skratka, na Daljnem vzhodu vsi filmi dobijo srečen konec in dobro vselej porazi zlo.",
    "S kraljico umira tudi evropski imperializem. In prihaja kitajski": "Britanske kraljice Elizabete II. ni več med nami. S tem se nedvomno končuje neka doba. Ne gre le za konec vladavine izjemno priljubljene monarhinje, mnogi menijo, da njena smrt tudi simbolično nakazuje na konec svetovne prevlade (nekdanjih) imperialnih velesil ali, bolje rečeno, Zahoda na splošno.\n\nČeprav realno brez politične moči, je kraljica vladala ne le domačemu Združenemu kraljestvu, vodila je tudi Skupnost narodov (Commonwealth), ki jo sestavlja 54 danes suverenih držav, ki so bile v veliki večini vključene v Britanski imperij. To niso le države tretjega sveta, pač pa so nekatere tudi resni igralci v svetovni politiki. Kanada, Avstralija in Nova Zelandija, na primer, imajo zavidljivo visoko kakovost življenja, med njimi pa najdemo tudi vzhajajočo svetovno velesilo Indijo. Na kratko, gre za sfero, kjer Združeno kraljestvo operira s svojim kapitalom (davčne oaze, naravni viri, blagovna menjava).\n\nBritanski monarh je torej po svoji funkciji vpet v globalno geopolitiko, in Elizabeta II. je svojo vlogo odigrala vrhunsko. Države Commonwealtha so med seboj kapitalsko povezane in kraljica je predstavljala faktor stabilnosti in zaupanja med njimi, kar je omogočalo investicije in gospodarsko rast. S svojim mirnim dostojanstvom je vlivala zaupanje, hkrati pa je bila z osebnim pristopom h geopolitiki vez med državami. Bolj kot strogo birokratsko organizacijo je gradila skupnost, družino pod svojim okriljem, če hočete.\n\nAndrew R. Marshall na portalu Atlantic Council ugotavlja, da je kraljica izvajala “moralno geopolitiko” s posluhom za žrtve krivic, ki jih je v preteklosti podjarmljenim ljudstvom prizadejal britanski imperializem in kolonializem. Na tem mestu pa je treba razčistiti nekaj pojmov, ki bodo odločilno vplivali na našo prihodnost.\n\nDržave Commonwealtha so med seboj kapitalsko povezane in kraljica je predstavljala faktor stabilnosti in zaupanja med njimi, kar je omogočalo investicije in gospodarsko rast.\n\nJe imperializem lahko del sodobnega sveta? Je imperializem nujno krivičen do nekoga ali lahko nekomu tudi omogoča razvoj in višji življenjski standard? In nenazadnje, kdo bo v prihodnosti dobil tekmo za svetovno prevlado?\n\nNamesto evropskega kitajski imperializem\n\nPokojna kraljica ni bila simbol represije; prej je bila simbol osvobajanja kolonij. Tako zahteva sodobni čas. Imperializem pa še zdaleč ni mrtev, le Evropejci se ga ne smemo več iti, ker so evropske velesile stoletja gradile svoj uspeh na izkoriščanju domorodnega prebivalstva v kolonijah.\n\nSodobna Kitajska, na drugi strani, gradi svoj kolonialni imperij na nekoliko drugačen način: Evropejci so v Afriko pred stoletji prišli z verigami, Kitajci pa danes z razvojnimi programi. Afriškim državam dajejo šolstvo, zdravstvo, ceste in železnice v zameno za naravne vire, poceni delovno silo in kmetijske površine. Ne pozabimo, Kitajska krepi tudi vojaško prisotnost na afriški celini.\n\nTakšne vrste imperializem pa ni več tako nepošten. Pravzaprav afriškim državam daje priložnost za razvoj, kakršnega same nikoli ne bi mogle doseči. Benevolentni imperializem je s tega vidika zanje celo dobra priložnost. Afriko bo v 21. stoletje popeljala Kitajska, ne Evropa, in v geopolitičnem smislu se bo večina Afrike znašla na njeni strani. V tekmi za prevlado (ali bolje rečeno, za civilizacijski obstanek) bomo proti Kitajcem potegnili kratko.\n\nEvropa počasi postaja kolonizirana, ne le z migracijami, tudi v smislu kapitala smo vse manj sami svoji gospodarji.\n\nČe smo pošteni, je Evropa tista, ki počasi postaja kolonizirana, ne le z migracijami v zadnjih letih in desetletjih, ki so dodobra predrugačile kulturno sliko naše celine, tudi v smislu kapitala smo vse manj sami svoji gospodarji. Ironično, Indijci kupujejo britanska podjetja. Tok zgodovine se obrača.\n\nBi morali Evropejci kaj ukreniti? Bi se morali otresti sramu in zgodovinske krivde ter tokrat svojim interesnim območjem, kot sta Afrika in srednja Azija, ponuditi roko, kot to počnejo Kitajci? Da, morali bi. Prvič zato, ker je moralna dolžnost (zahoda) Evrope, da se poskuša odkupiti za krivice iz preteklosti, in drugič zato, da si utrdimo položaj v geopolitični tekmi.\n\nZaenkrat še živimo v prepričanju, da je Zahod najmočnejši faktor v kapitalskem, političnem, vojaškem in kulturnem smislu. Kljub globaliziranosti in multipolarnosti pa tudi sodobni svet pripada imperijem in zavedati se moramo, proti komu igramo igro. Tokrat med seboj ne tekmujejo evropski imperiji, ki pripadajo isti civilizaciji. Tokrat se, kot je predvidel Huntington, med seboj merijo civilizacije.\n\nElizabeta II. se je poslovila. Glede na precej visoko starost in nizko delovno vnemo Karel III. ne bo kos vlogi, ki jo je igrala njegova mati. Bila je najverjetneje zadnji simbol evropskega imperializma starega kova. Sicer v novi preobleki, pa vendarle. Vse kaže, da Zahod ni izgubil le priljubljene kraljice, pač pa vse hitreje izgublja tudi moč na globalnem odru.",
    "STA: Železniški tovorni promet med Kitajsko in Severno Korejo ponovno teče": "Peking/Pjongjang, 26. septembra - Po večmesečni prekinitvi je ponovno stekel železniški tovorni promet med Kitajsko in Severno Korejo, je danes sporočilo južnokorejsko obrambno ministrstvo. Kot je neimenovan kitajski vir potrdil za južnokorejsko tiskovno agencijo Yohnap, bodo vlaki odslej do dvakrat dnevno potovali med mestoma Dandong na Kitajskem in Sinuiju v Severni Koreji.",
    "Kako Kitajci prek Mehike obidejo ameriške carine": "Obvezujemo se, da bomo z vašimi podatki ravnali skrbno in odgovorno. Vaše podatke bomo uporabljali in hranili, dokler ne prejmemo vaše zahteve za izbris. Zahtevo za izbris podatkov lahko pošljete na e-naslov zasebnost@finance.si . Podrobnejše informacije o varovanju vaše zasebnosti in vaših pravicah si lahko preberete v naši politiki zasebnosti na www.finance.si/zasebnost .\n\nZa ogled vsebine je dovolj brezplačna registracija . Če podatke za prijavo že imate, namesto tega uporabite obrazec Prijava .\n\nCésar Santos je med odraščanjem v šestdesetih letih prejšnjega stoletja konce tedna preživljal obkrožen s konji in govedom na očetovem ranču v okolici Monterreya v Mehiki. Danes rdeč monolit, ki ga krasi napis Industrijski park Hofusan, sporoča, da zaplato prašne ledine uporabljajo za drugačne namene.\n\nHofusan je postal zaradi svoje odlične lokacije med mehiško industrijsko prestolnico in mejo z ZDA zatočišče za kitajske proizvajalce, ki se želijo izogniti ameriškim carinam in skrajšati dobavne verige, katerih obremenjenost je zaradi pandemije dosegla kritično točko. Enajst tovarn in skladišč na 850 hektarjev velikem zemljišču je del najnovejšega poglavja kitajskega kapitalizma: država, ki ji pravijo svetovna tovarna, zdaj izvaža tudi pisarniške menedžerje, da vzpostavijo in vodijo obrate v državah, kot so Vietnam, Tajska in Mehika.\n\nV treh letih do milijarde dolarjev naložb\n\nPred tremi leti je tam stala ena sama zgradba. Po besedah uradnikov iz parka ima zdaj tam svoje tovarne deset kitajskih podjetij, tri pravkar gradijo. Pričakujejo, da bodo v dveh letih imeli v parku 35 podjetij, v Hofusanu pa naj bi sčasoma delalo 15 tisoč ljudi – od tega bo okoli deset odstotkov kitajskih menedžerjev. Načrtujejo tudi gradnjo restavracij, v katerih bodo ti lahko jedli, pa tudi stanovanja zanje. Santos, ki se pred peklensko vročino in ropotom zaradi gradbenih del zateka v stekleno pisarno, pravi, da je zdaj »tam že za več kot milijardo dolarjev naložb«. Foto: Marian Carrasquero César Santos je očetov ranč v bližini Montereya v Mehiki spremenil v industrijski park, katerega najemniki so izključno kitajska podjetja. Foto: Marian Carrasquero / Bloomberg\n\nMed najemniki v parku so proizvajalec elektronike Hisense, pohištveni podjetji Kuka Home in Sunon Furniture, proizvajalec avtomobilskih delov Hangzhou XZB in proizvajalec vrtne opreme Skyish. »Če želite dobro poslovati z Ameriko, morate biti z nečim blizu trga,« pravi Simon Huang, menedžer za Mehiko podjetja Kuka Home.\n\nKako 25-odstotna carina izgine\n\nBližina največjega svetovnega trga blaga za široko porabo pa ni edino, s čimer privablja Mehika. Stol, izdelan v Kukini tovarni v Hofusanu, zaradi sporazuma o prosti trgovini, ki ga je ta država sklenila z ZDA in Kanado, lahko, kot pravi Huang, prek meje potuje oproščen carinskih dajatev, medtem ko bi bil, odpremljen v ZDA iz Kitajske, 25-odstotno ocarinjen.\n\nKitajske naložbe v Mehiki, ki so leta 2016 znašale 154 milijonov dolarjev, so se v letu 2017, ko je Donald Trump postal ameriški predsednik in je grozil s trgovinsko vojno, povečale na 271 milijonov dolarjev. Zastoji v dobavnih verigah zaradi pandemije in strah, ki jo je povzročil kitajski predsednik Ši Džinping z ostrimi ukrepi proti tehnološki panogi, so k selitvi prek Tihega oceana spodbudili še več kitajskih podjetij, naložbe v Mehiki pa so lani dosegle vrednost 500 milijonov dolarjev. Kitajske in hongkonške neto naložbe v Mehiki (v milijonih dolarjev) / Vira: Mehiški sekretariat za gospodarstvo, Bloomberg\n\n»Kitajska želi oskrbovati svet, a se to zaradi vseh teh trenj ne bo zgodilo iz Kitajske same,« pravi Shannon K. O'Neil, avtorica kmalu izdane knjige The Globalization Myth: Why Regions Matter (Mit o globalizaciji: zakaj so pomembne regije) in kolumnistka Bloomberg Opinion. »Kitajska podjetja, ki vznikajo v Mehiki, so del premika, ki se dogaja na področju globalizacije.«\n\nSelitev proizvodnje na tuje po kitajsko\n\nPri tem ne gre za pobudo, ki bi prišla od zgoraj navzdol, kot je En pas, ena cesta Ši Džinpinga, ki je v veliko državah financirala elektrarne, mostove in pristanišča. A so kitajski snovalci politik kljub temu naklonjeni želji podjetij z nizkimi stopnjami dobička, da proizvodnjo preselijo v tujino, saj Peking svojo pozornost preusmerja k spodbujanju naprednih proizvodnih področij, kot so polprevodniki in vozila na novo energijo. Kitajska vlada je leta 2015 objavila dokument, ki spodbuja »mednarodno sodelovanje pri proizvodnih zmogljivostih«.\n\nKitajska podjetja niso prva, ki v Mehiki iščejo zatočišče pred ameriškimi carinami. Japonski izdelovalci avtomobilov so začeli tovarne v tej državi odpirati v devetdesetih letih prejšnjega stoletja kot odziv na poplavo uvoznih omejitev, ki so začele veljati v času Ronalda Reagana. Ali, kot pravi O'Neilova: »Ker je Kitajska deležna podobne mešanice palice in korenčka, je selitev v Severno Ameriko postala privlačna tudi za nekatera kitajska podjetja in panoge.«\n\nVčeraj ranč, danes industrijski park\n\nEden od zmagovalcev tega premika je Santos, 63-letni odvetnik za nepremičnine, ki ga je njegova vizija, da bi ranč svojega očeta spremenil v industrijski park, leta 2014 pripeljala v Šanghaj. Kitajski naložbeni sklad je iskal velik prostor, ki bi bil le kratko vožnjo oddaljen od meje z ZDA. Santosova posest je ustrezala temu pogoju in s kitajskima vlagateljema je ustanovil skupno podjetje, park pa je bil uradno odprt leta 2016. (Hofusan je zloženka iz imen treh partnerjev: Holley Group, Futong Group in družine Santos.)\n\nNekateri Santosovi najemniki so se tja preselili kmalu za tem, ko je Trump leta 2018 začel uvajati carine na uvoz iz Kitajske, katerih namen je bilo zmanjšanje trgovinskega primanjkljaja in povečanje domače proizvodnje. »Vodstveni delavci Skyisha so se preprosto usedli v letalo in sem prišli iskat primeren prostor,« pravi Santos. Foto: Marian Carrasquero Vhod v industrijski park Hofusan. Foto: Marian Carrasquero / Bloomberg\n\nČeprav so stroški za material in delovno silo v Mehiki na splošno višji kot na Kitajskem, se je ta razlika skozi leta zmanjševala, saj se na Kitajskem plače hitreje zvišujejo kot v Mehiki. Ekonomska prednost proizvodnje na Kitajskem se je poleg tega zmanjšala ne le zaradi pandemijske strme rasti cen prevoza tovora, temveč tudi zaradi Trumpovih carin, ki jih je njegov naslednik, Joe Biden, ohranil.\n\nKitajska nič več cenejša od Mehike\n\n»Stavimo, da bodo stroški, če prištejete prevoz po morju, enaki kot na Kitajskem,« pravi David Martínez Garza, ki tam nadzoruje gradnjo nove, 80 milijonov dolarjev vredne tovarne podjetja Sunon Furniture. »Kaj je naša prednost? Čas dostave,« pravi in pri tem opozori, da blago potrebuje približno deset tednov, da ga izdelajo in odpremijo ameriškim kupcem s sedeža podjetja v Hangdžuju, medtem ko so za to iz severne Mehike potrebni štirje tedni.\n\nHolley Group, ki pred Hofusanom ni posloval v Mehiki, zdaj išče prostor za dva ali tri nove parke v drugih delih države. Podjetje, ki ima sedež v Hangdžuju, vodi tudi park na Tajskem, še enega pa si prizadeva odpreti v Maroku.\n\nNa lovu za prostorom v Mehiki so tudi drugi kitajski vlagatelji. Hčerinsko podjetje gradbenega konglomerata Gezhouba pravi, da načrtuje gradnjo industrijskega parka v bližini pristanišča mesta Lázaro Cárdenas v mehiški zvezni državi Michoacán. Contemporary Amperex Technology, največji izdelovalec baterij za električna vozila na svetu, razmišlja, da bi v zveznih državah Chihuahu in Coahuili postavil tovarno, ki bi lahko oskrbovala Teslo in Ford Motor; vrednost projekta bi lahko znašala kar pet milijard dolarjev. Foto: Marian Carrasquero Delavci v tovarni podjetja Kuka Home v industrijskem parku Hofusan. Foto: Marian Carrasquero / Bloomberg\n\nMehiški predsednik Andrés Manuel López Obrador, znan tudi kot AMLO, je bil deležen kritik, da mu ni uspelo izkoristiti želje ameriških podjetij, da zmanjšajo svojo odvisnost od Kitajske. Medameriška razvojna banka je ocenila, da bi se mehiški izvoz zaradi podjetij, ki selijo svojo proizvodnjo bliže odjemalcem, lahko povečal za 35,5 milijarde dolarjev na leto oziroma za nekaj več kot sedem odstotkov.\n\nEksplozija neposrednih naložb\n\nTak scenarij se je še leta 2021 zdel preveč optimističen. Lani so tuje neposredne naložbe v Mehiki po uradnih podatkih znašale 31,7 milijarde dolarjev in so dosegle najnižjo vrednost po letu 2016, če ne upoštevamo obdobja vrhunca pandemije v letu 2020. Toda v prvih treh mesecih leta 2022 je bilo naložb za 19,4 milijarde dolarjev, to pa je bilo za to državo drugo najbolj uspešno četrtletje v tem stoletju.\n\nKitajska je Mehiki mesto največje izvoznice v ZDA prevzela leta 2013, a je Mehika potlej zaradi uvedbe ameriških carin zmanjševala svoj zaostanek. Kitajska je leta 2018 v ZDA izvozila za skoraj 200 milijard dolarjev več blaga kot Mehika. Razlika se je v obdobju 12 mesecev do konca junija zmanjšala na manj kot 130 milijard dolarjev.\n\nHkrati kaže, da azijske države, kot sta Vietnam in Tajska, prevzemajo velik del proizvodnih naložb, ki bi v preteklosti morda šle na Kitajsko. Izvoz obeh držav v ZDA se je med letoma 2018 in 2021 v skupnem seštevku povečal za 68 milijard dolarjev oziroma 84 odstotkov, mehiški pa za 39 milijard dolarjev oziroma 11 odstotkov.\n\nFederalna populistična retorika …\n\nPo mnenju nekaterih bi bil izkupiček za Mehiko lahko večji, če bi AMLO vlagateljev ne prestrašil s svojo nacionalistično retoriko, pa tudi načrti o povečanju državnega nadzora v elektrogospodarstvu in prizadevanja njegove vlade, da preprečuje ameriškim in evropskim podjetjem vlaganja v vetrno in sončno energijo. »Makroekonomski kazalci še ne kažejo, da bi bila Mehika resnični zmagovalec pri svoji usmeritvi na podjetja, ki selijo proizvodnjo v bližnje države,« je banka UBS zapisala v nedavnem sporočilu, pri čemer je kot »pomanjkljivosti«, ki se tičejo privabljanja naložb, navedla usmeritveno negotovost, še zlasti glede energije, pa tudi nasilje in kriminal.\n\n»Lahko bi zajahali tri metre visok val, a namesto tega jahamo meter visok val, kar pa je tudi bolje kot nič,« pravi Jorge Gonzales Henrichsen, eden od glavnih direktorjev podjetja Nearshore iz Brownsvilla v ameriški zvezni državi Teksas, ki podjetjem pomaga postaviti proizvodne obrate v Mehiki. Po Gonzalesovih besedah pomenijo energetska vprašanja večjo ovira za njegove stranke.\n\nIván Rivas, minister za gospodarstvo mehiške zvezne države Nuevo León, v kateri je tudi Hofusan, pravi, da se omejitve AMLO na področju energije iz obnovljivih virov »niso pojavile kot prioriteta« v pogovorih s kitajskimi podjetji.\n\n… ki Kitajcev več ne straši\n\nKot pravi Mariana Rangel, politologinja na monterreyskem tehnološkem inštitutu, se kitajska podjetja zaradi svojih izkušenj z delovanjem na novonastajajočih trgih manj pustijo prestrašiti navadi mehiškega predsednika, da udriha proti tujim podjetjem. »Imajo izkušnje s pogajanji in vlaganjem v primeru vlad, ki niso tako zelo naklonjene naložbam ali kjer je velika negotovost. Vlagajo v Afriki in tudi v Latinski Ameriki, kjer imajo opravka s populističnimi vladami,« pravi.\n\nMehika ima, kot pravi Renglova, v nasprotju z drugimi državami v Latinski Ameriki zvezno vlado, ki se nikoli ni preveč trudila privabiti kitajskih podjetij – med drugim tudi zato, ker jih je dolgo imela za proizvodne tekmece, deloma pa tudi zato, ker se je želela izogniti ustvarjanju napetosti z ZDA. (Kljub strmi rasti v zadnjem času so bile kitajske naložbe enakovredne le trem odstotkom lanskih naložb ameriških podjetij v Mehiki, ki so znašale 14,8 milijarde dolarjev.)\n\nToda nekatere mehiške zvezne države se vendarle trudijo privabiti kitajske naložbe. Rivas pravi, da Nuevo León gradi »hitre avtoceste« do ameriške meje, pri čemer bo eno od njih uporabljal tudi Hofusan. Zvezna država poleg tega, kot veliko njenih sosed ob meji, ponuja oprostitev davkov na plače podjetjem, ki dosegajo določena merila. »Lahko vam povem, da je zdaj od 15 do 20 odstotkov vseh naložb iz Kitajske,« pravi. »Prej jih ni bilo niti pet odstotkov.«\n\nIzzivi manj razvite Mehike\n\nSicer pa so kitajska podjetja v Mehiki naletela tudi na nekaj operativnih izzivov. Ameriško-mehiško-kanadski sporazum, ki je nadomestil sporazum NAFTA, pogojuje oprostitev carinskih dajatev s tem, da mora večji delež vrednosti vsakega blaga izvirati iz Severne Amerike.\n\nHkrati se Mehika – v nasprotju s Kitajsko – ne more pohvaliti z obsežnim omrežjem dobaviteljev iz večjega števila panog. Izdelovalec pohištva Sunon pravi, da se ne more oskrbeti s takšno tkanino za prevleke, kot jo uporablja na Kitajskem, pa tudi mehiški izdelovalec nekega dela za stole lahko na mesec dobavi le dva tisoč kosov, medtem ko bi jih podjetje potrebovalo deset tisoč. Po Gonzalesovih besedah se je eden od mogočih odjemalcev, ameriško podjetje, zaradi težav pri iskanju dobaviteljev odločil, da odide v Vietnam.\n\nNekateri novi podjetniki se spoprijemajo z drugačnimi težavami. Huang iz podjetja Kuka Home pravi, da so njegovi mehiški delavci bolj radovedni od delavcev na Kitajskem. »Mehičani vedno sprašujejo zakaj – zakaj bi moral narediti to, zakaj bi moral narediti ono,« pravi Huang. »Želijo razumeti, kaj je razlog.« Naslednja razlika: delavci v Mehiki, v nasprotju z delavci na Kitajskem, ki so to pripravljeni storiti, na splošno ne bodo delali po 16 ur na dan. Zanje »to ni življenje«, pravi.\n\n© Bloomberg Businessweek",
    "Tesla ni več prva: kdo so Kitajci, ki so jo prehiteli?": "Prodaja električnih avtov na globalni ravni je v prvem polletju poskočila za 61 odstotkov na 2,18 milijona prodanih avtov. A tokrat se je na vrhu znašel kitajski BYD, ki je s prvega mesta najbolje prodajanega proizvajalca električnih vozil izrinil Teslo. Kitajci so samo julija prodali 162 tisoč električnih avtov (polno električni modeli in priključni hibridi) in s tem postavili nov prodajni rekord.\n\nBYD v zadnjih mesecih raste z neverjetno hitrostjo. Že junija so prodali 133.762 električnih avtov, vse skupaj pa nadgradili še julija in prodali 162.216 električnih avtov. To je kar 224 odstotkov več kot v enakem obdobju lani, obenem pa gre za odločen prikaz proizvodne zmogljivosti kitajskega proizvajalca. Če bodo nadaljevali takšen tempo, bodo namreč na koncu leta izdelali blizu dveh milijonov električnih avtomobilov in s tem postali eni največjih avtomobilskih proizvajalcev na svetu. S tem so s prvega mesta med največjimi proizvajalci električnih avtov zlahka izrinili Teslo, ki je v prvem poletju sicer povečala prodajo za 27 odstotkov, a na koncu zaradi težav na Kitajskem izdelala 254 tisoč avtomobilov.\n\n\"Razstavite moj novi mercedes razred S\"\n\nZačetek podjetja BYD je zelo filmski. Skoraj neverjeten. Zgodba se namreč začne na sončen dan, ko je Wang Chuanfu pred vhod svojega avtomobilskega razvojnega središča v Šanghaju parkiral svoj novi mercedes razred S. Pred njim je zbral množico svojih najpomembnejših inženirjev. \"Razstavite ga,\" jim je naročil. K avtomobilu ni pristopil noben izmed inženirjev, saj se jim je ideja zdela nora. Wang je vedel, da njegove nore ideje ne bo nihče upošteval, zato je stopil k avtu in od sprednjega do zadnjega dela s ključem v barvo zarisal globoko črto. \"No, zdaj ni več razloga, da bi ga obdržali v enem kosu,\" jim je rekel, odložil ključe na pokrov motorja in odšel.\n\nWang Chuanfu se je rodil leta 1965 in lahko bi rekli, da je bil pravi čas na pravem mestu. BYD je ustanovil v kitajskem mestu Šenzen, ki je sredi sedemdesetih let imelo le okoli 30 tisoč prebivalcev. Leta 1979 ga je vlada izbrala za območje, kjer so začeli poskusni razvoj kapitalizma. Ko se je v mesto priselil Wang, je bilo v mestu že več kot deset milijonov prebivalcev. Zdaj v njem živi 15 milijonov ljudi, skupaj s sosedskimi mesti pa gre za drugo največje poseljeno območje na Kitajskem, na katerem živi skoraj sto milijonov ljudi.\n\nBYD je sprva kopiral nekaj avtomobilskih modelov, s časom pa so postajali vse bolj samostojni in pričeli z vse večjimi vlaganji v razvoj in dizajn. To je eden izmed njihovih najnovejših modelov. Foto: BYD\n\nVse se je začelo s proizvodnjo baterij\n\nŠenzen velja za kitajsko Silicijevo dolino, saj so tam nastala številna tehnološka podjetja – Huawei, Tencent, DJI in drugi. Med njimi seveda tudi BYD. Wang ni imel le znanja in primernega kadra, imel je tudi dober nos za posel in navsezadnje tudi pravo strategijo. Sprva so začeli proizvodnjo nikelj-kadmijevih polnilnih baterij. Za zagon proizvodnje je uporabil strategijo, za katero se je kasneje še velikokrat odločil – obratni inženiring, izboljšaj in izdelaj sam.\n\n\"Kopiraj in prilepi\"\n\nŠtevilna kitajska podjetja so si pridobila precej vprašljiv sloves s kopiranjem zahodnoevropskih izdelkov. Tudi BYD je v zgodnjih fazah svojega obstoja stopal po teh stopinjah. Wang in ekipa so namreč baterije proizvajalcev Sony in Sanyo, jih analizirali in potem naredili nekaj podobnega pod imenom BYD. A v kasnejših fazah so se pri BYD distancirali od teh praks ter začeli svoj razvoj in proizvodnjo. V te procese so začeli vlagati veliko denarja in časa.\n\nKer je bilo takrat v hitro rastočem mestu ogromno poceni delovne sile, je Wang to izkoristil. Ni kupoval dragih robotov, ampak je za izdelavo baterij najel več tisoč delavcev. Po hitrem vzponu je podjetje leta 2002 vstopilo na borzo in hitro postalo največji proizvajalcev polnilnih baterij na Kitajskem. Proizvodnjo polnilnih baterij so razširili in začeli proizvodnjo nikelj-metal-hibridnih baterij in Li-ion baterij.\n\nPred štirinajstimi leti je vanje vložil tudi svetovno znani vlagatelj Warren Buffett. Foto: Reuters\n\nVanje je vložil tudi Warren Buffett\n\nPrihod na borzo je bil zelo uspešen, a že prihodnje leto je sledil močan padec vrednosti delnice. Zakaj? Podjetju je šlo namreč več kot odlično. Razlog je bil nakup majhnega proizvajalca avtomobilov v provinci Šaanši. Wang je namreč iskal možnosti, kam razširiti svoj posel in našel primernega kandidata – avtomobilsko industrijo. Videl je prostor za gromozansko rast in možnost uporabe njihovih baterij v končnem izdelku. Vlagatelji se z njim niso strinjali in cena delnice je strmoglavila. Uf, kako so se zmotili.\n\nLeta 2008 je v podjetje vstopil slavni vlagatelj Warren Buffett. Postal je eden največjih delničarjev podjetja in zagovornikov njihove vizije. Za 230 milijonov dolarjev je kupil 225 milijonov delnic, ki jih je prejšnji teden prvič po 14 letih začel tudi prodajati in unovčevati zaslužek.\n\nKdo jih lahko ustavi?\n\nDanes je BYD največji proizvajalec električnih vozil in ni videti, da bi se podjetje ustavljalo. Letos so prodali že več kot 800 tisoč električnih vozil, od tega 404 tisoč polno električnih in 395 tisoč priključnih hibridov. V zadnjih 12 mesecih pa so izdelali že več kot 2,3 milijona električnih avtov.",
    "Zakaj je globalizacija propadla": "Obvezujemo se, da bomo z vašimi podatki ravnali skrbno in odgovorno. Vaše podatke bomo uporabljali in hranili, dokler ne prejmemo vaše zahteve za izbris. Zahtevo za izbris podatkov lahko pošljete na e-naslov zasebnost@finance.si . Podrobnejše informacije o varovanju vaše zasebnosti in vaših pravicah si lahko preberete v naši politiki zasebnosti na www.finance.si/zasebnost .\n\nZdi se, da smo prestopili rubikon v mednarodnih gospodarskih odnosih in pustili globalizacijo v preteklosti. A ko se bodo pokazale posledice v vsej svoji razsežnosti, se bo zelo težko odločiti, kam naprej.\n\nZdi se, da smo prestopili rubikon v mednarodnih gospodarskih odnosih in pustili globalizacijo v preteklosti. A ko se bodo pokazale posledice v vsej svoji razsežnosti, se bo zelo težko odločiti, kam naprej.\n\nNEW HAVEN – Po desetletjih medsebojne povezanosti mednarodno gospodarstvo polzi v novo obdobje nezaupanja in razdruževanja. Glede na to, da bo sprememba stroškovno zahtevna, je vredno ponoviti, kaj nas je pripeljalo do te točke.\n\nPo koncu hladne vojne se je zaradi globalizacije izrazito znižala raven najhujše revščine. Ne nazadnje tudi zato, ker je globalizacija vzhodnoazijskim državam, vključno s Kitajsko, omogočila hitro gospodarsko rast in razvoj. Življenjski standard, merjen z dohodkom na prebivalca, pa je zrasel tudi drugje po svetu.\n\nK temu so najbolj pripomogli odprta trgovina in ukrepi, ki so podpirali razvoj mednarodne trgovine. Takratne nizkodohodkovne države – Kitajska, Mehika, Južna Koreja in Vietnam – so poskrbele, da so ostale cene blaga in plač v razvitih gospodarstvih pod nadzorom, od tega pa sta imeli koristi obe strani, tako porabniki v bogatejših državah kot delavci v izvoznih gospodarstvih.\n\nVerjetno je medsebojna gospodarska povezanost pomembno pripomogla tudi k dolgemu obdobju miru, ki ga je užival zahodni svet. V razmerah hiperglobalizacije je vojna pomenila pretrganje razvejenih preskrbovalnih verig, kar bi imelo hude gospodarske posledice. Zato ni bilo nikomur do tega, da bi izzival usodo.\n\nPrehod od takratne medsebojne povezanosti v današnjo razdrobljenost je potekal v treh fazah. Vsaka je imela svoje razloge pa tudi različne posledice. Prva faza se je začela leta 2016 z vzponom navznoter usmerjenih političnih ukrepov v dveh nekdanjih zibelkah globalizacije. Združeno kraljestvo je z brexitom zavrnilo integracijo z Evropo. In z izvolitvijo Donalda Trumpa za predsednika so Združene države sprejele etos »najprej Amerika«, ki je odprl pot trgovinski vojni s Kitajsko.\n\nOboje pa je povzročila čedalje večja neenakost. Kajti povprečnemu državljanu sveta se je konec prvega desetletja sicer godilo bolje kot leta 1980, a čedalje več delavcev v razvitih državah se je počutilo vse bolj zapostavljene.\n\nTo pa ni bil samo občutek. Tistim skupnostim, ki so bile bolj izpostavljene uvozni konkurenci iz držav z nizkimi plačami – katere vzrok je bila prostorska industrializacija –, je šlo slabše kot skupnostim, ki so bile zaščitene pred uvozom. Zgovoren primer sta tradicionalno industrijsko mesto Hickory iz Severne Karoline na eni ter kalifornijska Silicijeva dolina na drugi strani. Pa tudi to ni bilo nič novega, saj svet že dolgo ve, da trgovina sicer pospešuje splošno blaginjo, a hkrati ustvarja lokalne napetosti zaradi posledic prerazdelitve. Tudi ukrepi, ki jih je priporočala večina ekonomistov, niso odkrivali novih vsebin. Namesto obrata v smer protekcionizma bi morale države ukrepati z različnimi instrumenti na področju prerazdelitve.\n\nNikakor pa ni bilo pričakovati, da bodo dogodki, ki so se začeli leta 2016, pogubni za globalizacijo. Svet je bil preveč povezan, da bi se vrnil v stari režim.\n\nNato je s pandemijo covida-19 nastopila druga faza. Pandemije so eno izmed največjih tveganj globalizacije. Bolj so države povezane, lažje se med njimi prenašajo in širijo bolezni. Hkrati pa se države začenjajo zapirati pred drugimi in samozaščitno sprejemati ukrepe, kot so izvozne omejitve. Prav tako pa so se vlade v različnih državah tudi odzvale na pandemijsko krizo.\n\nPomanjkanje osnovnih dobrin, kot je osebna zaščitna oprema, in ozka grla pri dobavi so še podkrepili trditev, da svetovnim preskrbovalnim verigam ni bilo mogoče zaupati. Številni so medsebojne »odvisnosti«, ki jih ustvarja mednarodna trgovina, imeli za vir večje ranljivosti. In tako je postala čedalje bolj aktualna gradnja »odpornosti« prek krajših, bolj lokaliziranih preskrbovalnih verig.\n\nKljub temu pa se je v zadnjih dveh letih vendarle izkazalo, da je svetovni trgovinski sistem izjemno trden. Po podatkih Mednarodnega denarnega sklada se je svetovna trgovina, merjena z razmerjem med uvozom blaga in svetovnim BDP, od leta 2019 celo povečala. Večina pomanjkanj različnega blaga se je izkazala za kratkotrajno. Več drugih ozkih grl v preskrbovalni verigi – pred kratkim je denimo v ZDA primanjkovalo otroške hrane – pa so povzročili notranji, in ne zunanji razlogi. Dejansko bi bila ozka grla brez mednarodne trgovine verjetno veliko hujša.\n\nGospodarstvo je torej kljub dotlej najhujšim pretresom javnih zdravstvenih sistemov enostavno delovalo naprej. Sicer polno bušk in s precej počasnejšim tempom kot prej, a še vedno z dobrimi napovedmi, da si končno le opomore. A to je trajalo le, dokler ni Rusija napadla Ukrajine, s čimer se je začela tretja faza.\n\nZa nemoteno delovanje svetovnih preskrbovalnih verig so potrebni mir, stabilnost in predvidljivost. Vojna pa je spodkopala zaupanje med državami in nepričakovano spremenila pričakovanja o geopolitičnih zavezništvih. Priča smo bili pozivom k »vnovični podpori« ali »prijateljski podpori« v imenu »ekonomske varnosti«. Kaj bi se zgodilo, če bi denimo Kitajska napadla Tajvan in bi od čipov odvisno svetovno gospodarstvo ostalo brez čipov, ki jih proizvaja eno samo podjetje, TSMC, v Tajvanu?\n\nVojna v Ukrajini je tako dosegla tisto, kar ni uspelo niti naraščajoči neenakost niti pandemiji covida-19. To, da se zanašate na prijatelje, čeprav je zaradi tega del vaše delovne sile na slabšem, pa je povsem nekaj drugega, kot če se zanašate na sovražnike. In tako je gospodarsko »vzajemno zagotovljeno uničenje«, ki naj bi preprečevalo nastop deglobalizacije, očitno doseglo svojo kritično točko.\n\nV teh razmerah si države danes prizadevajo zagotoviti lastno odpornost tako, da se čedalje bolj zapirajo in pospešujejo razvoj panog, ki so najpomembnejše za nacionalno varnost, kot so polprevodniki in energija. Ali bo ta metoda tudi uspešna, pa še zdaleč ni gotovo. Zgodovina nas namreč uči, da uspešne ukrepe na področju industrije prepoznamo šele takrat, ko delujejo. Težko pa je vnaprej vedeti, kateri ukrepi bodo uspešni.\n\nKitajski se pogosto pripisuje (ali očita), da njena gospodarska rast temelji na ukrepih industrijske politike. Odgovorna pa je tudi za enega izmed največjih neuspešnih ukrepov na tem področju. Veliki skok naprej je do konca leta 1962 povzročil do 55 milijonov smrtnih žrtev. Za tiste ukrepe, ki so se izkazali za uspešne, pa je vselej bila najpomembnejša skrbna in previdna izvedba. Reforme so najprej preizkusili na lokalni in regionalni ravni in jih šele po tem, ko so se tam izkazale, prenesli navzgor. Toda če »reko prečkamo tako, da sproti iščemo, na kateri kamen bomo stopili«, kot je rekel Deng Šjaoping, zahteva čas. Čas pa ta hip ni na strani zahodnih gospodarstev.\n\nDa bi bile razmere še bolj zapletene, pa poskrbi za polprevodnike značilna modularnost. Vsaka proizvedena enota namreč obsega več medsebojno povezanih funkcionalnih modulov, ki jih je spet mogoče razdeliti na še bolj specializirane module. Vsak od teh pa ima svoje standarde, inovacijski potencial in tržno sestavo. Vprašanje je, ali je take procese mogoče vzpostaviti kar doma, in še to v kratkem času. Ne smemo pozabiti, da je bil razlog za neuspeh centralnoplanskih gospodarstev prav v tem, da niso mogli slediti vse večji kompleksnosti sodobnih gospodarskih sistemov.\n\nZdi se, da smo prestopili rubikon v mednarodnih gospodarskih odnosih in pustili globalizacijo v preteklosti. A ko se bodo posledice pokazale v vsej svoj razsežnosti, se bo zelo težko odločiti, kam naprej.\n\nPinelopi Koujianou Goldberg, nekdanja glavna ekonomistka skupine Svetovne banke in glavna urednica revije American Economic Review, je profesorica ekonomije na univerzi Yale.\n\n© Project Syndicate",
    "ZDA bodo okrepile vojaško pomoč Tajvanu, kar močno jezi Peking": "",
    "Pico 4 je kitajski izzivalec Questa 2": "No, me veseli, da obstaja alternativa, Facebookov spyware pac nihce, vsaj za silo odgovoren do samega sebe, ne bo kupil.",
    "Nov boleč poraz Argentincev, evropski prvaki zanesljivo v izločilne boje": "Na tekmi četrtega dne svetovnega odbojkarskega prvenstva so Nizozemci po preobratu s 3:2 premagali bronasto z zadnjih olimpijskih iger Argentino in ji zadali drugi poraz po tie-breaku. Evropski prvaki Italijani so vlogo favorita upravičili proti Turčiji (3:0). Slovenci so po nedeljskem porazu s Francijo tekmovanja prosti, v torek ob 20.30 se bodo udarili z Nemci. Čeprav niso imeli tekme, bi si že lahko zagotovili napredovanje, a se scenarij (poraz Ukrajine in Portorika) ni uresničil.\n\nNa uvodni tekmi četrtega dne so Kanadčani v skupini E s 3:0 premagali Kitajsko in vknjižili prvo zmago. Slednja je na dnu brez točk, Kanada in Turčija sta zdaj pri treh, medtem ko je Italija po novi zanesljivi zmagi, tokrat s 3:0 proti Turčiji, na vrhu s šestimi in si je že zagotovila nastop med 16 najboljšimi.\n\nNov maraton so v skupini F odigrali Argentinci in znova ostali praznih rok. Proti Nizozemcem so vodili z 2:0, nato pa tekmecem dopustili popoln preobrat. Glavni kreator tega je bil s 30 točkami korektor Nimir Abdel-Aziz. Nizozemci so si z drugo zmago priigrali vstopnico za izločilne boje, Argentinci, ki so še drugič izgubili po tie-breaku (prvič proti Iranu), pa bodo svojo priložnost iskali v sredo proti Egiptu. Na popoldanski tekmi skupine je Iran še drugič zmagal.\n\nSrbi pri dveh zmagah, Ukrajinci premagali Tunizijo\n\nV skupini A je z drugo zmago med 16 najboljših napredovala izbrana vrsta Srbije. S 3:0 je v poljskih Katovicah ugnala reprezentanco Portorika. Na vrhu lestvice ima šest točk, sledita pa Ukrajina in Tunizija s po tremi. Ukrajinci so zanesljivo s 3:0 ugnali Tunizijce. Na dnu skupine je Portoriko brez točk.\n\nSlovenska priprava na Nemce Slovenci bodo v torek ob 20.30 igrali še z Nemci. Foto: Siniša Kanižaj/Sportida\n\nSlovenski odbojkarji imajo po nedeljskem porazu z olimpijsko prvakinjo Francijo tekmovanja prost dan, že v torek pa jih čaka zadnji obračun skupinskega dela z Nemčijo.\n\nSlovenci so trenutno drugi v svoji skupini, a tudi morebitni padec na tretje mesto ne bi bil nujno usoden, saj bi lahko napredovali kot ena od štirih najboljših tretjeuvrščenih reprezentanc − na vrhu te lestvice je trenutno prav Nemčija.\n\nČe bi v skupini A izgubila tako Portoriko kot Ukrajina, bi si Slovenci že zagotovili napredovanje, a se scenarij ni uresničil, saj so Ukrajinci zvečer ugnali Tunizijo.\n\nKako v izločilne boje? Vsaka reprezentanca v skupini odigra tri tekme, nato takoj sledijo izločilni boji. Najboljši dve izbrani vrsti iz vsake skupine in štiri najboljše tretje reprezentance napredujejo v osmino finala, za preostalih osem pa je prvenstva po skupinskem delu konec. V osmini finala bodo reprezentance igrale glede na uvrstitev v skupinskem delu, 1. s 16., 2. s 15. ... Sistem je postavljen tako, da gostitelja v primeru preboja v osmino finala in četrtfinale ti tekmi igrata doma. Slovenci in Poljaki bodo tako v primeru napredovanja v izločilne boje – ne glede na to, s katerega mesta so napredovali – napredovali kot najvišje uvrščeni reprezentanci (1. in 2.). Gostitelja tako v primeru napredovanja v osmino finala čaka reprezentanca, ki je napredovanje ujela za rep oziroma je napredovala kot 15. ali 16."
}