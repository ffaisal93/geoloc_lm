{
    "Historisk omröstning om samkönade äktenskap i Kuba": "Historisk omröstning om samkönade äktenskap i Kuba\n\nUnder söndagen håller Kuba en folkomröstning om bland annat samkönade äktenskap och surrogatmödraskap. Det rapporterar AFP.\n\nMer än åtta miljoner kubaner som är 16 år eller äldre får rösta, och det kan bli första gången i landets historia som ett lagförslag antas genom folkomröstning. Utöver samkönade äktenskap och surrogatmödraskap skulle förslaget även göra det lagligt för samkönade par att adoptera barn.\n\nEnligt lagförslaget ska surrogatmödraskap endast tillåtas om det genomförs utan betalning. Om det röstas igenom kommer lagförslaget ersätta lagstiftning från 1975.",
    "UTRIKES: Hundratusentals hotas av monster-orkan": "Orkanen Ian blir allt starkare på sin väg via Kuba mot Floridas västkust.\n\nUnder måndagen tangerar den Kuba, men redan på onsdag väntas den nå Floridas västkust.\n\n– Var snäll och ta den här orkanen på allvar. Den är riktigt omfattande, säger Timothy Dudley, företrädare för myndigheterna i Hillsborough county, till nyhetsbyrån AP.\n\nKan nå 225 km/h\n\nRedan i ett tidigt skede förväntades orkanen Ian bli kraftfull på sin väg mot Kuba, men under tiden den uppgraderats till kategori 4, vilket kan betyda vindhastigheter på upp till 225 km/h.\n\n– Kuba förväntar sig extrema orkanvindar, livshotande stormar och kraftiga regn, framhåller en representant för USA:s nationella orkancenter, till nyhetsbyrån.\n\nI Havanna tog kubanska fiskare det säkra före det osäkra och flyttade upp sina båtar på land. Parallellt fruktar invånare i staden Ians framfart.\n\nRädd att huset ska fyllas\n\n– Jag är väldigt rädd att mitt hus ska fyllas med vatten så att det når ända hit, konstaterade Adyz Ladron.\n\nNär den har lämnat Kuba är det USA:s tur att hantera den. Invånarna i Hillsborough har förberett sig och närmare 300 000 invånare har evakuerats.\n\nBoende säger till nyhetsbyrån CNN att de inte bara är förberedda på orkanen, de har redan börjat evakuera för att klara sig så bra som möjligt.\n\nFoto: C. Cameron\n\nText: Redaktionen",
    "Kraftig kritik mot påvens Kuba-vänliga ord": "Påve Franciskus uttalanden om Kuba har kritiserats kraftigt av oppositionen i landet, och religiösa ledare kräver frigivning av politiska fångar i landet. Jesuitpatern David Pantaleon som är verksam i Kuba hör till de kritiska rösterna, och han hotas nu av utvisning.\n\nPåve Franciskus uttalanden för några veckor sedan om Kuba har mötts av starka reaktioner. Han sa i intervjun i det mexikanska USA-baserade TelevisaUnivision bland annat att han “älskar det kubanska folket” och att han själv har en “mänsklig relation till Raúl Castro” (Kubas tidigare kommunistiske president). Påven talade också om Kuba som en “symbol” med “en storslagen historia”. Han säger också att han står nära de kubanska biskoparna, skriver katolska tidskriften Signum.\n\n“Symbol för avkristning och död”\n\nEn av kritikerna är Kristina Arriaga, tidigare medlem i FN:s kommission för mänskliga rättigheter och vice ordförande i USA:s internationella kommission för religionsfrihet. Hon skriver i en debattartikel publicerad i Religion News Service att hon beklagar att påvens uttalande inte väckte en större kritikstorm. Hon konstaterar att de kubanska katolikerna nog inte håller med påven, och pekar på de tiotusentals katoliker som under ett repressivt styre har torterats och dödats.\n\nArriaga citerar Rosa María Payá, som är en av de kritiska katolikerna och leder rörelsen “Cuba Decide” (Kuba bestämmer). Payá kommenterar på sociala medier påvens uttalanden:\n\n“Ja, den kubanska regimen är en symbol. En symbol för arrogans, girighet, avkristning och död”, konstaterar hon.\n\nKubanska människorättsaktivisten Rosa Maria Paya är kritisk till påvens uttalanden. (Wilfredo Lee/AP)\n\nKräver frigivning av fångar\n\nSommaren 2021 hölls stora demonstrationer mot den kubanska regimen, protester som möttes med fängslanden och tortyr. Trots detta gick kubaner ut i fredliga protestmarscher även i sommar.\n\nJesuitpatern David Pantaleon hör också till de kritiska rösterna. Pantaleon är liksom påve Franciskus jesuit och ordförande i Religionsgemenskapernas konferens (CONCUR). Organisationen har krävt frigivning av de demonstranter som greps i samband med de sociala protesterna i mitten av 2021, och konstaterar att det i dagsläget finns 700 personer i fängelse. En annan organisation, Prisoners Defenders, räknar med att det finns mer än 1000 politiska fångar på ön.\n\nNu har David Pantaleons visum inte förlängts, vilket troligen innebär att han måste lämna Kuba.\n\n[ Kyrkor delaktiga i protesterna på Kuba ]\n\n---\n\nFakta: Enpartistat\n\nKuba är en socialistisk enpartistat, och bara det kommunistiska partiet får verka i landet.\n\nFidel Castro var president fram till 2006, när han överlät makten till sin bror Raúl Castro.\n\nStaten utövar stark kontroll över religiösa samfund. Majoriteten av kubanerna är romerska katoliker.\n\n---"
}