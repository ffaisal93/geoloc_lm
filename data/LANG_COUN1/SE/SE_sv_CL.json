{
    "”Jordskredsseger för nej-sidan – Chiles president tvingas tänka om”": "Opinionsundersökningarna inför folkomröstningen visade på ett övertag för nej-sidan, men nu blev det en jordskredsseger där nästan 62 procent av väljarna avvisade förslaget till ny konstitution.\n\nResultatet är anmärkningsvärt med tanke på att hela 78 procent röstade ja till att ta fram en ny konstitution så sent som för två år sedan. Vad är förklaringen till den här dramatiska omsvängningen?\n\nTuff start för Boric\n\nEn del av svaret har att göra med Chiles unga president, som aktivt kampanjat för ja-sidan i folkomröstningen. Boric har väckt stort intresse internationellt, pryder just nu omslaget på Time Magazine och beskrivs som en modern politiker som revolutionerat latinamerikansk politik.\n\nMen på hemmaplan har han fått en tuff start på sin mandatperiod – inflationen är den högsta på flera decennier, oron växer över kriminaliteten i landet och presidentens förtroendesiffror har rasat. Resultatet i folkomröstningen speglar mycket väl det nuvarande opinionsläget i Chile och kan på så sätt ses som en protest mot regeringens politik.\n\nRadikalt förslag besegrades\n\nDet är också ett uttryck för ett utbrett missnöje med den väg som arbetet med en ny konstitution tagit. De massiva gatuprotesterna mot ojämlikheten i samhället som skakade Chile under 2019 mynnade ut i en politisk överenskommelse om att ersätta den nuvarande konstitutionen som skrevs under Pinochets militärdiktatur. Konstitutionen har visserligen reformerats flera gånger men kom ändå att bli en symbol för det förflutna.\n\nDen församling som under 2021 valdes för att utforma den nya konstitutionen lutade tydligt åt vänster. Fram växte ett förslag som innebar en marknadsliberal samhällsmodell med en radikalt annorlunda grundlag där stor tyngdpunkt lades på medborgarnas rätt till välfärd, jämställdhet inom statsapparaten, rättigheter för ursprungsbefolkningen och förstärkt miljöskydd. Det var ett försök till en dramatisk omvälvning som det chilenska samhället uppenbarligen inte var redo för.\n\nHur ska arbetet gå vidare?\n\nMen att väljarna nu förkastat förslaget innebär inte att arbetet med att ersätta den nuvarande konstitutionen är över. Ledande representanter för nej-sidan var under valnatten tydliga med att de stöder arbetet med en ny grundlag, men att ett nytt förslag som tar hänsyn till kritiken måste växa fram. Kritiken mot det förslag som nu röstats ned har bland annat handlat om att det är ett allt för detaljerat dokument som skulle lamslå den ekonomiska utvecklingen i landet.\n\nDet var en dämpad president Boric som under valnatten talade till nationen. Han kallade till möte med alla politiska partier redan under måndagen för att diskutera hur arbetet med en ny konstitution nu ska fortsätta.\n\nDemokratin visade sin styrka\n\nBakslaget försvagar regeringen men ger också möjlighet till reflektion och självkritik. Den närmaste tiden väntas Boric ombilda sin regering och göra sig av med impopulära ministrar. Hur presidenten hanterar det stora nederlaget i folkomröstningen kommer att bli avgörande för hans politiska framtid.\n\nMen en sak är säker – den chilenska demokratin har än en gång visat sin styrka. Trots några mycket turbulenta år präglade av protester, polarisering och uppslitande val så blev det en lugn och fredlig folkomröstning där alla sidor snabbt respekterade resultatet. Det är långt ifrån en självklarhet i dagens värld och ger hopp om att det chilenska samhället ska kunna finna konstruktiva vägar framåt.",
    "Chile var inte redo för förändring – ännu": "Utrikes\n\nPå morgonen den 11 oktober 2019 hoppade en gymnasieelev över spärren i Santiagos tunnelbana. Hon följdes av dussintals, sedan hundratals elever som trängdes i den Chilenska huvudstadens tunnelbanestationer. De protesterade till en början mot en handfull teknokraters beslut att höja priserna i lokaltrafiken, men protesten tände en stubin som utlöste en politisk explosion i landet som kallats nyliberalismens vagga.\n\nDen 18 oktober inleddes en revolt som spred sig över landet under de följande månaderna.\n\nDen vann två viktiga segrar: en process för att förändra konstitutionen inleddes, och en ny samhällsförändrande regering tog makten: Chiles unga president Gabriel Boric valdes den 19 december 2021. Omröstningen om den nya konstitutionen planerades att hållas den 4 september 2022. Det hade varit första gången i landets historia som konstitutionen hade skrivits i en demokrati. Den togs fram av en konstituerande församling bestående av delegater som valts i allmänna val, under ett system som säkerställde jämn könsfördelning och reserverar stolar för urinvånare, med deltagande av diverse civilsamhällesorganisationer.\n\nDet blev till slut ett nej, men hur förklarar man den omvälvande framgången fram till dess? Varken utbytta ministrar eller repression från regeringsmakten hade varit tillräckligt för att stoppa mobiliseringen mot de växande klyftor som som skapats av den ekonomiska modell som infördes under Augusto Pinochets militärdiktatur. Demonstranterna pekade särskilt ut privatiseringen av det offentliga (däribland vatten, sjukvård och utbildning), arbetarnas ökande prekarisering och det politiska systemets rigiditet som uppstått till följd av en konstitution som skrivits och upprätthållits av militärregimen.\n\nDen 13 november 2019, tre veckor efter protesternas början, lovade miljardären Sebastián Piñera, dåvarande president, att hitta en lösning som skulle innebära ”fred och konstitutionell förändring”. Natten innan hade landet lamslagits när dussintals sociala rörelser utropat en generalstrejk, som utmynnade i våldsamma sammandrabbningar mellan demonstranter och polis. Institutionerna skakades, och Piñeras regering såg isolerad och svag ut.\n\nPå morgonen den 15 november nådde kongressen en överenskommelse om att en folkomröstning om en ny konstitution skulle hållas. Kommunistpartiet och delar av Frente Amplio (ungefär ”breda fronten”, en koalition av radikala vänstergrupper, socialdemokrater och ”oberoende” medborgare) avvisade förslaget, som de menade bara syftade till att försvaga den sociala rörelsen.\n\nOmröstningen skulle också avgöra hur den nya författningen skulle utarbetas. När pandemin spreds över Chile i mars 2020 sköts omröstningen upp till den 25 oktober. Under tiden hade den sociala oron börjat påverka ekonomin. Bruttonationalprodukten föll med 2,1 procentenheter under det sista kvartalet 2019, 7,4 procent av jobben försvann och den ekonomiska tillväxten var trög. Trots restriktioner, nedstängningar och minskat resande kampanjade tusentals aktivister för ett ”ja” till en ny konstitution framtagen av en folkvald nationell församling med jämn könsfördelning och med representation för ursprungsbefolkningen. Församlingen skulle också garantera att alla medlemmar behandlades lika, oavsett om de var oberoende eller tillhörde ett etablerat parti.\n\nHögern, inklusive Piñeras regering, var kluvna över vad de skulle göra härnäst. Som förespråkare för ett ”nej” kampanjade de också för att en ny konstitution skulle bli kongressens ansvar om det slutade i ett ”ja”. Kongressen är fortfarande en av landets minst populära institutioner. Genom att argumentera förden skulle delta i processen ville högern begränsa de förändringar som kunde genomföras, av Pinochets grundlag som utarbetades av jurister under överseende av fyra av juntas generaler. Den röstades igenom i en folkomröstning 1980, då alla politiska partier var förbjudna. Det fåtal internationella observatörer som överhuvudtaget släpptes in i Chile vid tillfället kallade omröstningen en bluff.\n\nTrots över 200 ändringar har konstitutionen från diktaturens dagar knappt utvecklats sedan dess, vilket befäst landets nyliberala styre. Den senaste större reformen genomfördes av den socialdemokratiske presidenten Ricardo Lagos, som avskaffade möjligheten att bli utsedd till senator på livstid (vilket Pinochet själv var) och gav statschefen möjlighet att utse och avskeda arméns högsta befäl.\n\nPå omröstningskvällen var resultatet tydligt: 78 procent stödde en ny konstitution, och 80 procent ville att den skulle tas fram av en oberoende församling, utan kongressens inblandning. Den sociala oro som hade byggts upp under de föregående månaderna började ebba ut, parlamentarikernas och regerings politiska legitimitet höll på att kollapsa och Piñeras personliga opinionssiffror sjönk.\n\nDrygt 1 400 kandidater slogs om de 155 platserna i den konstituerande församlingen. Valet genomfördes den 15 och 16 maj 2021. Av de sju listor som ställde upp – i vilka det fanns både traditionella partier, fristående kandidater och representanter för ursprungsbefolkningen – vann ingen en egen majoritet.\n\nDet blev ett stort nederlag för de konservativa. Högerallisansen tog bara 37 platser, jämfört med Frente Amplio och kommunisterna som tog 28, eller socialdemokraterna, som tidigare styrt landet i nästan 20 år, och fick 25. De oberoende delade resten mellan sig. Kristdemokraterna led det bittraste nederlaget. Trots att de styrt landet sedan 90-talet och är ett av de största partierna sett till medlemmar kunde de bara knipa en enda delegat.\n\nPå morgonen den 4 juli 2021 möttes konstitutionsförsamlingens delegater för att utse sina företrädare. Efter hårda förhandlingar och flera omröstningar utsågs Elisa Loncon, som är medlem av ursprungsbefolkningen Mapuche och har en doktorsgrad i lingvistik, till ordförande. Den unga juristen Jamie Bassa blev hennes viceordförande. Mandatperioden sattes till sex månader. I sitt invigningstal, som hon höll på sitt folks språk Mapudungun, talade Loncon om det nya Chile som höll på att födas, representerat av en församling med nästan helt jämn könsfördelning, inklusive 17 representanter för ursprungsbefolkningarna, som för tillfället hade klätt upp sig i sina traditionella dräkter och talandes sina egna språk.\n\n”I åratal har glömskans krafter försökt hålla sig vid makten” sade Loncon. ”I decennier har vi levt i illusionen att vi lever i ett starkt, enat och dynamiskt land. En dag försvann denna synvilla, och från alla delar av landet började vi höra budskapet: Chile håller på att vakna! Detta uppvaknande har fört oss samman här i dag, för att börja föreställa oss konturerna av det nya land som vi håller på att skapa. ”\n\nSnittåldern var 44 år. Bland de 155 delegaterna fanns 59 advokater, 20 lärare, nio ingenjörer, sex före detta parlamentariker, fem journalister, en student, en före detta admiral och en machi (en vårdare som praktiserar ursprungsbefolkningens medicin), bland andra. I två och en halv månad arbetade de med att bestämma hur deras egen församling skulle fungera. Arbetet delades in i delar: etik, ersättning till medlemmar, befolkningens (framför allt ursprungsbefolkningens) deltagande, grundläggande regler och så vidare. Delegaterna attackerades ständigt av högern, som ville undergräva församlingens legitimitet. Samtidigt arbetade vänstergrupper kopplade till den sociala rörelsen hårt för att sätta så ambitiösa mål som möjligt för den nya konstitutionen. Somliga verkade otänkbara i Chile, såsom att avveckla statens envälde, expropriera gruvbolagens rikedomar och införa regionalt självstyre.\n\nDessa kortlivade förslag blev till bränsle i högerns desinformationskampanjer, som varnade för att landet skulle delas upp i små territorier för att förse ursprungsbefolkningen med mark, att flaggan och nationalsången skulle bytas ut, att människor inte längre skulle ha rätt att ärva hus och att abort skulle legaliseras till och med den nionde månaden.\n\nStorföretagen och deras närstående medier drev också en kampanj till försvar för de privilegier man tillskansat sig, och knöt till sig några före detta aktörer i landets demokratiseringsprocess, däribland flera medlemmar av Kristdemokraterna, som nu framställde sig själva som representanter för ”partiet för lag och ordning”.\n\nFör Agustín Squella, en jurist, journalist och filosof som valdes in som oberoende, var den nya konstitutionen grundad i ”ett verkligt försök att göra demokrati till ett slags regering” , i det att direktdemokratiska idéer i form av ”omröstningar eller medborgar-lagförslag” och det nya systemet tillfogades det parlamentariska systemet, tillsammans med en hel uppsättning nya rättigheter.\n\nDen nya konstitutionen innehöll en katalog av sociala rättigheter, i första hand rätten till en rättvis och tillräcklig lön, rätten att strejka och föreningsfrihet. Den garanterade en stärkt och gratis offentlig vård och utbildning. Den erkände föräldrars rätt att välja utbildning till sina barn och lärares rätt att styra över utbildningen efter eget huvud.\n\nFörsamlingens föreslagna text befäste också flera existerande rättigheter, såsom rätten till anständigt boende, upprättandet av historiska fakta rörande diktaturen och tillgång till information av hög kvalitet. Den bekräftade också det som varit proteströrelsens huvudkrav, särskilt utanför storstäderna: rätten till vatten, vilket är en privatiserad handelsvara i Chile. Vad gäller det politiska systemet skulle landet röra sig från ett slags hyper-presidentskap till en mer moderat republik med ett asymmetriskt tvåkammarsystem, som bland annat skulle ersätta den nuvarande senaten med en regional kammare.\n\nKonstitutionen menade också att staten skulle styra över ekonomin, till exempel för att diversifiera produktionen eller stärka den sociala sektorn. Den definierade korruption som ett brott som undergräver demokratin och slog fast att varje person som dömdes för ett sådant inte längre skulle kunna inneha offentliga uppdrag eller ställa upp i val. Samma regel gällde brott mot mänskliga rättigheter, sexbrott och våld i hemmet. Texten skapade också ett socialförsäkringssystem där utbetalningarna skulle baseras på ”bland annat principerna om universalitet, solidaritet, tillräcklighet och långsiktighet”. Det var den första konstitution i världen som slog fast klimatkrisens existens och krävde att staten vidtar varje nödvändig åtgärd för att motverka och begränsa den.\n\nDen fjärde juli presenterades den föreslagna konstitutionstexten officiellt för president Boric under en ceremoni i det tidigare parlamentet. Den ackompanjerades av demonstrationer till stöd för den nya konstitutionen. Texten inleddes med orden: ”Vi, det chileanska folket, bestående av många nationer, samtycker frivilligt till denna konstitution, som skapats i en inkluderande, egalitär och demokratisk process”.\n\nI sitt sista tal som viceordförande för församlingen, som upplöstes den dag konstitutionen överlämnades, slog Gaspar Domínguez fast: ”Detta är en av de mest fantastiska och transformativa processerna i Chiles demokratiska historia. Det är en process som växte fram oväntat, som ett ljus i osäkerheten och ångesten… Chile har bestämt sig för att reagera på en djup politisk kris med en aldrig tidigare skådad demokratisk process. Här står vi i dag med ryggen mot vägen, med vårt arbete utfört, och visar världen att vi är en mogen republik och en mogen demokrati.”\n\nCeremonin var startskottet på kampanjen inför omröstningen den fjärde september, där förslaget röstades ned.\n\nHade ja-sidan vunnit hade en lång process för att införa den nya konstitutionen tagit vid. Det politiska systemet och lagarna hade behövt förändras i grunden, och de nya rättigheterna hade omvandlats från text på ett papper till verklighet. Nu kommer i stället Pinochets konstitution fortsätta att råda.\n\nMen president Boric har sagt att enligt hans mening så betyder nej-sidans seger bara att arbetet med att ta fram en ny konstitution börjar om från början. Omröstningen den 25 oktober 2020 – med det högsta deltagandet i Chiles historia – slog trots allt fast att chilenarna vill ha en ny konstitution. Någon gräns för när det skulle ske sattes aldrig.\n\nVictor de La Fuente är chef för den chilenska utgåvan av Le Monde diplomatique, Libio Pérez är dess redaktör. Översättting: Tor Gasslander",
    "Ecuador kan kastas ut ur fotbolls-VM – öppnar för Chile": "Med bara två månader kvar till fotbolls-VM i Qatar kan Ecuador mista sin plats.\n\nDet skriver brittiska Daily Mail.\n\nBakgrunden ska vara en historia om fejkade identitetshandlingar, en hemlig ljudinspelning och mörkläggning av en spelares nationalitet.\n\nKonsekvensen kan bli att Chile i stället spelar VM:s öppningsmatch.",
    "Fler skolor ska få tillgång till internet i Chile": "En satsning för att minska de djupa digitala klyftorna i Chile har inletts. Skillnaderna blev väldigt tydliga under pandemin – inte minst i landets skolor.\n\nUndersökningar visar att nästan alla chilenska barn vars föräldrar är höginkomsttagare har tillgång till en dator eller läsplatta. Bland barn som växer upp i låginkomstfamiljer saknar samtidigt 16 procent helt tillgång till en dator eller läsplatta.\n\nDetta blev ett särskilt stort problem i samband med de långa skolstängningarna under pandemin.",
    "Acosense tar order på 0,7 miljoner kronor från kund i Chile": "Instrumentföretaget Acosense har tagit emot en order på 710 000 kronor från en befintlig kund i Chile.\n\nSlutkunden har sedan tidigare tre operationella instrument med tillhörande service- och licensavtal (SLA). Installationen förväntas ske senare under året.\n\n”Med tanke på storleken på den sydamerikanska pappers- och massaindustrin blir denna region allt mer betydande för Acosense framtida strategiska plan och genom denna order stärks Acosense närvaro på den chilenska marknaden ytterligare”, skriver Acosense i ett pressmeddelande.\n\nJoel Andersson\n\nNyhetsbyrån Finwire"
}