{
    "EFS-veteranen Stefan Holmström mest tillfreds i Tanzania": "“Första gången jag skulle tanka i Sverige var det på vippen att jag frågade om de hade bensin”\n\nDet är med glädje Stefan Holmström konstaterar att han har fått utbilda mer än 10 000 blivande pastorer och evangelister i Tanzania. Genom åren har han samlat på sig en bred erfarenhet och det goda humöret har varit en tillgång.\n\n– Jag är en semiorganiserad optimist.\n\nStefan Holmström har många roliga minnen från när han och familjen kom till Tanzania i början av 1980-talet. Han jobbade för EFS, Evangeliska fosterlandsstiftelsen inom Evangeliskt Lutherska kyrkan i Tanzania och hade till uppgift att utbilda församlingsledare av olika slag genom församlingsbaserade klasser. Familjen tilldelades ett hus som snabbt fick många olika funktioner.\n\n– Verandan var basen och användes som ett kafé, en träffpunkt och mötesplats för olika medarbetare. Garaget blev bokhandel och bastun inreddes till kontor. Vi hade ofta studenter och gymnasister på besök för rådslag och uppmuntran, berättar han.\n\n– Ledarutbildningen gick till så att eleverna gjorde hemstudier och träffades till lärande samtal där praktik och teori kopplades ihop.\n\nFamiljen bodde i en stad som heter Iringa. Tanzania var ett socialistiskt land som inte hade öppnat upp för handel. Det var fattigt och brist på det mesta.\n\n– Första tiden var speciell. I affären fanns bara tvål, pennor och stålull. Stålullen användes för att rengöra kokkärlen av aluminium när majsgröten fastnat i botten.\n\nMycket tid gick åt till den dagliga logistiken.\n\nJubilaren Stefan Holmström på TEE-möte 2018, Ledaren är Emmanuel Mwaikuju. TEE är en utbildning och står för Theological Education by Extension. (Privat)\n\n– Bensinmackarna låg glest och när man kom fram frågade man om det fanns någon bensin. Man kunde få fylla på med 5-10 liter. Vi hade några jeepdunkar med oss som reserv. Ibland fick vi köpa bensin av bönder.\n\nMen kallelsen och glädjen övervägde det motiga, men det kunde också få dråpliga konsekvenser.\n\n– Första gången jag skulle tanka i Sverige var det på vippen att jag frågade om de hade bensin.\n\nHan skrattar åt minnena. Han har alltid betraktat Sverige som sin bas, men hans barn brukar påpeka att han verkar mer tillfreds i Tanzania.\n\n– Mina barn säger “det händer något med dig pappa”. De menar att jag blir livligare och mer entusiastisk.\n\nHan och hans fru Christina har fyra barn, varav två är födda i Tanzania.\n\n– Det tredje barnet föddes precis när aids hade upptäckts och det var något man reflekterade över, men annars oroar jag mig inte mycket framåt. Jag har fått nåden av ett jämt och positivt grundhumör. Jag är en nu-människa och en människa-människa och en semiorganiserad optimist.\n\nStefan Holmström växte upp i en troende familj. Att han hamnade i Tanzania har två bottnar, enligt honom själv.\n\n[ De vill vara missionärer hemma i vardagen ]\n\n– Dels fick jag internationella kontakter när jag var engagerad i studentrörelsen SESG, Sveriges Evangeliska Student- och Gymnasiströrelse (nuvarande Credo) och dels genom ungdomsgruppen i Lötenkyrkan, där gamla missionärer från EFS var med och berättade om arbetet.\n\nSin första resa till Tanzania gjorde han 1977. Under den lärde han känna sin blivande fru Christina, som till yrket är församlingspedagog och lärare.\n\n– Den resan var en stark upplevelse. Vi fattade tycke för varandra och platsen. Jag är oerhört tacksam för min hustru. Hon har varit mycket stöttande.\n\nMellan åren 2006 och 2009 har Stefan Holmström utbildat koordinatorer till utbildningsprogrammet för att arbetet ska kunna fortsätta växa. Därefter har han varit missionsföreståndare för EFS, men reser numera som seniorvolontär. I januari leder han en inspirationsresa till Tanzania.\n\nJubilaren Stefan Holmström med vännen och kollegan Benito Madembo på kyrktrappan i Mkimbizi. (Privat)\n\nHan är också lokalt engagerad i Lötenkyrkan och leder bibelstudie- och Alpha-grupper.\n\n– Det finns en tillfredsställelse i att se en plats utvecklas. Jag känner en tacksamhet att få vara med i EFS, det har betytt mycket för mig.\n\n---\n\nFakta: Stefan Holmström\n\nBor: Uppsala\n\nFamilj: Frun Christina, fyra barn och snart tio barnbarn.\n\nAktuell: Fyller 70 år den 25 september.\n\nFirar: “Det blir glest med det. Vi håller på att flytta. Min fru är jämngammal. Vi ska fira med närmaste familjen i slutet av oktober.”\n\nIntressen: Sport. Har börjat träna seniorpingis, (favoriten innebandy får vila), skidåkning, bada i sjöar, natur, kalligrafi, har en konstnärlig ådra.\n\nFavoritbibelord: Joh 20:19-23.\n\nBakgrund: Utbildad präst inom Svenska kyrkan. Har haft ett flertal uppdrag inom EFS, bland annat som lärare på Johannelunds teologiska högskola.\n\nVärt att veta: Har skrivit en bok på Swahili i troslära som på svenska heter: Den helige Ande, kyrkan och det kristna livet. Boken är avsedd för TEE-utbildningen (Theological Education by Extension).\n\n---"
}