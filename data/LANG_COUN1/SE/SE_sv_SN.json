{
    "En kram från Senegal som värmer i SD-mörkret": "Den före detta kultur­ministern och världskända musikern Youssou N’Dour kommer till Sverige när novembermörkret är som mest kompakt. I en tid där Sverigedemokraternas nationalistiska kulturpolitik kan bli verklighet känns konserten med Senegals okrönta musikkung som en varm, rytmstark, medmänsklig kram.\n\nYoussou N’Dour spelar den 6 nov­ember på Konserthuset i Stockholm.\n\nSök tröst i stjärnorna\n\nBok\n\nAstrologi har länge kodats som ett feminint intresse, och har ofta betraktats som något ytligt, ovetenskapligt och tramsigt. Men de senaste åren har astrologi fått ett visst uppsving och numera kan man även på dejtingappen Tinder välja att ange sitt stjärntecken. Lägligt nog kommer nu Liv Strömquist nya seriealbum Liv Strömquists astrologi (Norstedts) där hon med stjärntecken som ram analyserar mänskligheten. Roligt och lättsamt, även för den som hatar astrologi.\n\nEuropeisk katastrof på arabiska\n\nTeater\n\nI höst har Arabiska teatern premiär för den nya pjäsen ”Överlevare”. Den kretsar kring en skådespelare som har flytt från krig, våld och förtryck i sitt hemland till Sverige, där hon för första gången träffar en jude som överlevt Förintelsen. Helen Al-Janabi som spelar huvudrollen berättar om bakgrunden:\n\n– Jag kommer från ett land där vi inte fick undervisning om Förintelsen. Förintelsen är en katastrof skapad av européer i modern tid. Detta är någonting som arabisktalande i Europa måste ha kunskap om och medkänsla med de miljoner som dog och de som överlevde.\n\n”Överlevare” spelas från 24 september till 1 oktober på Turteatern i Stockholmsförorten Kärrtorp."
}