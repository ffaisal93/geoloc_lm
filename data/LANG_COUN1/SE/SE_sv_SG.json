{
    "Inför Singapore GP 2022: Det skyhöga priset för en plats i F1": "Raceweek. Det är dags för Singapore GP 2022, men innan vi går in på veckans förutsättningar blir det en titt mot Tyskland som mycket väl kan stå utan F1-förare kommande säsong.\n\nRalf Schumacher (AP/TT)\n\nDet har inte hänt på mer än 30 år. Det land som länge hade två GP-lopp och som år 2010 hade sju förare i F1 säger adjö till Sebastian Vettel efter årets säsong och Mick Schumacher har inget kontrakt för 2023.\n\nAnledningen till Tysklands stora tapp sägs vara pengar och nyligen fick den förre F1-föraren Ralf Schumacher frågan, hur mycket kostar det att ta sig till F1?\n\n– Det kostar mellan 130 och 150 miljoner, svarar Michael Schuamchers lillebror.\n\nRalf Schumacher körde själv körde F1 i tio år, för team som Williams och Toyota. Han har även en son som kämpat sig genom många klasser, men numera mestadels tävlar i tyska DTM.\n\n– Det är klart att ingen vanlig dödlig människa har råd med det. Det är nästan helt omöjligt. Det går ju att betala för de första åren kanske, när det handlar om att vara med en en klubb. Det finns klasser som man kan betala, men sedan blir det svårt.\n\nHur mycket kostar det att ta sig till F1?\n\nRalf och hans sju år äldre storebror Michael växte upp under helt andra förhållanden. Deras pappa Rolf ägde en go-kartbana och killarna körde så mycket de bara hann. De kunde hämta däck som någon annan tröttnat på och lagt på soptippen och de köpte loss begagnademotorer för en liten summa. Detta berättade Michael Schumacher om i den dokumentär som kom för ett år sedan.\n\n– Vi hade tur. Det fanns sponsorer och dessutom hade vi tur att go-kart var billigare på den tiden och nivån var inte alls lika hög. Vi växte upp på en go-kartbana och den fördelen drog vi nytta av, berättar Ralf Schumacher för formel 1.de.\n\nEnligt Ralf Schuamcher kostar en säsong i Formel 4 i dag runt tre miljoner kronor, en säsong i Formel 3 upp till 13 miljoner kronor och Formel 2, serien under F1, mellan 20 och 30 miljoner kronor för en säsong. Det garanterar dock inte en plats i F1 utan det är ett fåtal förare som går från Formel 2 till F1 som har 20 förarplatser. Fjolårets mästare Oscar Piastri har exempelvis inte tävlat i år utan varit reservförare och årets mästare Felipe Drugovich, från Brasilien, verkar möta samma öde.\n\nDen enorma kostnadsökningen inom racingen har lett till att de flesta av de förare som tar sig till F1 i dag antingen kommer via ett supportprogram från något av de stora teamen, som exempelvis Sebastian Vettel, Lewis Hamilton eller George Russell. Eller har de en stark sponsor bakom sig, som exempelvis Yuki Tsunoda eller Sergio Perez. Eller har de en familj med stark ekonomi, som Lando Norris, Nicholas Latifi eller Lance Stroll.\n\nOm hur Latifi och Stroll tog sig till F1 kan ni höra i förra veckans avsnitt av vår F1-podd ”Plattan i Mattan”. Ett nytt avsnitt kommer på onsdag som vanligt.\n\nKorta nyheter inför Singapore GP 2022\n\nMercedes Lewis Hamilton vann i Singapore 2018, före Max Verstappen och Sebastian Vettel. (AP/TT)\n\nFörra veckan var det visserligen inget race, men det hände en hel del inom F1 i alla fall. Det rörde sig rejält på förarmarknaden, en genomgång av hur det ser bland förarna för F1 2023, och hur långa kontrakt förarna hittade ni på F1-bloggen förra veckan. Den kommer jag att uppdatera allt eftersom det händer nya saker.\n\nDessutom så presentserades en kalender för VM i F1 2023. Det blir en säsong som startar i mars och pågår in i slutet av november. En säsong med 24 lopp som bland annat innehåller tre lopp i USA och ett i Kina. Skulle covidsituationen inte tillåta något lopp i Kina är det möjligt att det blir 23 deltävlingar.\n\nMax Verstappen kan vinna VM-titeln i Singapore GP 2022, men det är mer troligt att han gör det i Japan en vecka senare. Under veckan kommer jag att gå igenom förutsättningarna. Du får däckval, tider och en guide till Singapore GP 2022. Det är en bana F1 inte har besökt sedan innan pandemin, 2019. Ni som hängt med ett tag vet att det är ett race i strålkastarnas sken. De är en bana där det är svårt att köra om och det ofta är tuffa förutsättningar sett till temperaturer och hög luftfuktighet.\n\nDet är också ett lopp som brukar pågå i närmare två timmar."
}