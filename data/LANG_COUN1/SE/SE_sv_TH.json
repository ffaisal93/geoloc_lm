{
    "Svensk man död i Thailand efter påkörning": "Det var i söndags som en svensk man i 40-årsåldern, hemmahörande i Götaland, avled efter att ha blivit påkörd när han skulle korsa en gata i Phang Nga.\n\nUtrikesdepartementet bekräftar dödsolyckan och att mannens anhöriga har underrättats.\n\nLokala medier har publicerat en sekvens från en övervakningskamera som uppges visa den kraftiga kollisionen när mannen ska korsa gatan.\n\nPå bilder syns hur bilens front är demolerad och framrutan krossad efter krocken.\n\nFöraren, en 26-årig man, stannade kvar på platsen tills polisen anlände och medgav sedan att han hade kört för snabbt och vårdslöst, rapporterar lokala medier.\n\nI tätbebyggda områden i Thailand, där vägbredden är mindre än 7 meter, är hastighetsgränsen 30 kilometer i timmen. Föraren misstänks nu, förutom för fortkörning, för vållande till annans död, vårdslöshet i trafik och förstörelse av annans egendom.\n\nHan riskerar, enligt lokala medier, tio års fängelse men fängslades inte eftersom han valde att stanna och inte fly efter olyckan.",
    "Thailand räknar med att turistintäkter under 2023 blir 80 procent av nivån före pandemin": "Thailand förväntar sig att intäkterna från turismen uppgår till 2,38 biljoner baht, motsvarande 696 miljarder kronor, nästa år. Det skulle i sådana fall motsvara 80 procent av intäkterna som genererades före pandemin, rapporterar Nikkei Asia.\n\nEn talesperson för regeringen sade att bästa scenariot vore om intäkterna från utländska turister blev 1,5 biljoner baht samtidigt som inhemska turister bidrog med 880 miljarder baht.\n\n2019 tog Thailand emot 39,4 miljoner turister som totalt spenderade 3,4 biljoner baht. Därefter slog pandemin till och det utländska bidraget blev bara 332 miljarder baht under 2020.\n\nThailand har länge haft coronarestriktioner, men valde att skrota dessa helt i juli. Turismen är en viktig näringskälla i landet och står för 18 procent av BNP.\n\nhttps://asia.nikkei.com/Business/Travel-Leisure/Thailand-says-2023-tourism-revenue-to-be-80-of-pre-COVID-level\n\nReno Santic\n\nNyhetsbyrån Finwire\n\nhttps://twitter.com/finwire\n\nnewsroom@finwire.se",
    "Drömgolf i Thailand – expertens bästa banor i Chiang Mai": "Har du spelat golf i Thailand? Då vet du att det är något alldeles speciellt. En som spenderat mycket tid på golfbanorna i Chiang Mai i norra Thailand är Kenneth Nilsson. Här är hans bästa tips för en lyckad golfresa hit!\n\nKenneth Nilsson, har varit verksam i golfindustrin sedan 1975 och är idag en av två PGA Club Professionals på Lysegårdens Golfklubb. Mellan 2009–2014 jobbade han dels i Sverige, men också i Thailand där han var Resident Professional på Chiang Mai Highland Golf & Spa Resort, och under två år även Director of Golf. Kenneth och hans fru Tip spenderar minst sex månader tillsammans i Thailand och Chiang Mai varje år – och golfen står ofta högst upp på dagordningen.\n\nKenneth Nilsson på golfbanan i Thailand.\n\nUnder åren när jag jobbade i Chiang Mai hann han fåt ett brett kontaktnät, bland annat under hans projekt CNX ELITE GOLF TEAM då han tränade ett gäng unga spelare. Idag spelar många av dem på olika Tourer eller jobbar som coacher på olika anläggningar.\n\n\n\n– Jag håller fortfarande kontakten med dem och gläds över deras framgångar, berättar Kenneth.\n\nOm Chiang Mai\n\nBangkok, Phuket, Hua Hin och Pattaya får ofta mycket uppmärksamhet i golfvärlden, men många människor utanför landet känner inte till Chiang Mai som är en gömd pärla för golfentusiaster. Till skillnad från många andra regioner har Chiang Mai en lugn och avslappnad atmosfär, beläget 300 m.ö.h, omgivet av berg och grönskande landsbygd. Här ligger de flesta golfbanorna inom en timme från stadens centrum. Det i kombination med en mängd andra sevärdheter och aktiviteter gör Chiang Mai till en drömdestination för golfare.\n\n4 saker som utmärker den golfupplevelsen i Thailand\n\n– Det finns flera orsaker till att golfupplevelsen i Thailand verkligen sticker ut, berättar Kenneth och börjar lista några av sakerna:\n\n1. Caddies\n\nDu får en egen caddie som gör sitt bästa för att du ska få en så bra dag som möjligt.\n\n2. Banorna\n\nDe banor som vänder sig till dig som golfturist är nästan alltid designade av välkända banarkitekter, och skötselnivån får dig att närmast häpna.\n\n\n\n3. Personalen\n\nDe anställda på anläggningarna gör sitt bästa i alla lägen för att du skall få valuta för pengarna.\n\n4 Klubbhusen\n\nHär snackar vi hög klass på alla funktioner. Omklädningsrum och restaurang är av en standard som vi sällan får uppleva i Sverige.\n\nChiang Mai Higland Golf & Spa Resort.\n\n4 bästa banorna i Chiang Mai\n\nEfter många år i Chiang Mai har Kenneth hunnit spela på alla banor i området – allt ifrån Chaing Mai Highlands lyxiga 27-hålsanläggning till Sand Creeks spartanska 9-hålsbana.\n\n\n\n– Spännvidden är enorm, både prismässigt och vad gäller kvalitén på banorna, men skulle jag ranka mina favoriter i ordning skulle listan bli som följer:\n\n1. Chiang Mai Highland Golf & Spa Resort\n\nChiang Mai Highland Golf & Spa Resort.\n\nDet är här nummer ett för här finns allt av högsta klass, vackert beläget i de natursköna kullarna med vacker utsikt åt alla håll. Hit tar du dig med bil på bara 30 minuter genom det fantastiska landskapet av riskfält och plantager. Efter att ha börjat som en 18-håls golfbana lades ytterligare 9 hål till 2015, till dagens 27.\n\n\n\nVill du maxa upplevelsen kan du ta in på resorten och njuta av god mat i restaurangen, ta ett dopp i poolen efter en lyckad runda och sova gott i fräscha rum för att ladda upp för ännu en dag på golfbanan.\n\nChiang Mai Highland Golf & Spa Resort.\n\n2. Hariphunchai Golf Club\n\nEn niohålsbana av yppersta klass både design och skötsel är outstanding.\n\n3. Mae Joe Golf & Spa Resort\n\nEn centralt belägen bana med spännande design som är bra nog att kunna härbärgera en årligen återkommande tävling på All Thailand Tour. Här jobbar även områdets bästa Caddie. Hon råkar till att vara min fru och är väl från och med denna vinter bättre än mig i golf!\n\nMae Joe Golf & Spa Resort. Foto: Peter Corden\n\n4. Svårt att utse en fyra, så denna plats delas lika mellan Alpine, Summit Green Valley, Royal Chiangmai, Attitaya och Inthanon Golf Resort.\n\n\n\n– Jag rekommenderar även ett besök på Gymkhana Sports Club som ligger mitt i stan. Där bjuds du på en unik miljö med jättestora träd och ett klubbhus där man får en känsla av kolonialtiden. 9-hålsbanan kan ha en varierad skötselnivå men innehåller en del tuffa utmaningar som kan vara värda att testa på, säger Kenneth.\n\nT.v. Alpine. T.h. Royal Chiangmai. Foto: Peter Corden\n\nVill du ta dig en bit utanför området kan du ta en utflykt till Golden Triangle där det finns två banor att besöka – Santibury Golf Club, som är en av Thailands bästa, och Waterford Golf Club, som ligger på landsbygden med en spännande design. Du kan även välja att åka söderut från Chiang Mai till Lampang, en gammal kulturstad med mycket spännande att undersöka. Strax utanför staden ligger Mae Moh Golfclub som är byggd av EGAT (Electricity Generating Authority of Thailand).\n\n\n\n– Den ligger på kanten av en jättelik kolgruva och är i mina ögon väl värd ett besök, säger Kenneth och fortsätter:\n\n\n\n– Men jag passar även på att slå ett litet slag för Buhmibohl Dam Golfclub, även den en EGAT-bana som ligger vid foten av en jättelik dambyggnad. Den tredje banan på din EGAT-tour skulle bli Sirikit Dam Golf Club, som ligger vid floden Nan och bjuder på en hel del spektakulära hål.\n\nUpplev Chiang Mai bortom golfen\n\nFörutom att golfa i Chiang Mai finns det en hel del annat att uppleva i området, inte minst när det kommer till kulturupplevelser och tempel av alla åldrar och storlekar.\n\nPhra Mahathat Naphamethanidon & Naphapholphumisiri.\n\n– Lär dig meditera i Wat rampueng, gå en matlagningskurs, ge dig ut i naturen och bergen på dagarna, och hitta storstadspulsen i city nattetid, tipsar Kenneth och fortsätter:\n\n– Gillar du spa finns det gott om sådana också, eller följ med på nattsafari och upptäck unika djur. Ett sista tips är att ta bilen och åka ända upp till toppen på Thailands högsta berg, ca 2500 m.ö.h., för en utsikt du sent ska glömma!\n\nTa dig upp på Doi Monjong.\n\nVill du få fler tips på vad du kan göra i Chiang Mai? Klicka här!\n\nText: • 2022-08-29",
    "Truppen till trail-VM i Thailand är uttagen": "Den 3–6 november kommer trail-VM att springas i Chiang Mai i Thailand. Sverige skickar en trupp på åtta personer, varav sex ska springa loppet över 39 kilometer och två som ska springa 80 kilometer.\n\nEn av de som ska spring är Emilia Brangefält som ska springa 39 kilometer.\n\n– Jag är oerhört tacksam över att få denna möjlighet. Det känns så stort att bli uttagen till ett VM redan som tjugoåring. Jag ser fram emot att få springa den krävande banan som jag tror kan passa mig riktigt bra. Det känns även jätteroligt att vi fyra uttagna tjejer tävlar ihop som ett lag, säger hon.\n\nDu hittar hela truppen på uttagningssidan.\n\n/Anna-Lena Pettersson",
    "Thailand höjer minimilönerna med 5-8 procent": "Thailands regering beslutade på tisdagen att minimilönerna ska höjas med 5-8 procent. Det växer oro inom viktiga branscher som jordbruk, byggindustri och hotell som redan kämpar med stigande kostnader för råvaror, nyckelkomponenter och andra nödvändigheter. Det rapporterar Nikkei Asia.\n\nLöneökningarna får effekt den 1 oktober, vilket innebär att den dagliga minimilönen hamnar i intervallet 340 till 354 bath. De högre lönerna betalas i de delar av landet där levnadskostnaderna är som högst. Det betyder att arbetare i exempelvis Bangkok, Phuket och Chiang Mai kommer att få den högsta löneökningen på 8 procent. Det är första gången på två år som minimilönen höjs.\n\nHenrik Öhlin\n\nhenrik.ohlin@finwire.se, 0703-21 06 99\n\nNyhetsbyrån Finwire"
}