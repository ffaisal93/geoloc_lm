{
    "ปากีสถาน : \"ผมต้องดึงศพขึ้นจากน้ำ\" จากอุทกภัยใหญ่ซัดถล่มปากีสถาน": "\"ผมต้องดึงศพขึ้นจากน้ำ\" จากอุทกภัยใหญ่ซัดถล่มปากีสถาน\n\nคำบรรยายภาพ, “คนจนที่สุด...กลายเป็นผู้รับผลจากวิกฤตสภาพภูมิอากาศ”\n\n2 กันยายน 2022\n\nความช่วยเหลือจากนานาชาติทยอยเดินทางถึงปากีสถาน แต่ประชาชนหลายล้านคนต้องไร้ที่อยู่อาศัย และกำลังมีชีวิตที่ยากลำบาก จากอุทกภัยครั้งใหญ่ที่สุดครั้งหนึ่งในประวัติศาสตร์ของประเทศ\n\nไฮนา รับบานี คาร์ รัฐมนตรีต่างประเทศปากีสถานชี้ว่า สถานการณ์ในตอนนี้เป็น “วิกฤตการณ์ในระดับวันสิ้นโลก” พร้อมระบุว่า คนยากจนที่แทบไม่มีส่วนทำให้ปัญหาสภาพภูมิอากาศเปลี่ยนแปลงรุนแรงขึ้น กลับต้องรับผลกระทบหนักสุด\n\n“คนจนที่สุด...กลายเป็นผู้รับผลจากวิกฤตสภาพภูมิอากาศ” คาร์ กล่าว\n\nพื้นที่ปากีสถานกว่า 1 ใน 3 จมอยู่ใต้น้ำ มีผู้เสียชีวิตมากกว่า 1,000 คน ทางการระบุว่าความเสียหายจากน้ำท่วมครั้งนี้ อาจสูงกว่า 35,000 ล้านบาท\n\nบีบีซีได้พูดคุยกับประชาชนที่สูญเสียทุกอย่างในน้ำท่วมครั้งนี้ และผู้คนที่พยายามช่วยเหลือผู้ประสบภัยที่ได้รับผลกระทบมากที่สุด\n\n“ผมต้องดึงศพขึ้นมาจากน้ำ”\n\n“คนจำนวนมากในละแวกบ้านผมเสียชีวิต ผมและอาสาสมัครคนอื่น ๆ ต้องดึงศพมากกว่า 15 ศพขึ้นมาจากน้ำ” มูฮัมหมัด อะไวส์ ทาริก บอก\n\nหนุ่มวัย 20 ปีคนนี้ กำลังศึกษาด้านเภสัชศาสตร์ และอาศัยอยู่ในเมืองทอนซา ชาริฟ ห่างจากกรุงอิสลามาบัดราว 490 กิโลเมตร พื้นที่ส่วนใหญ่ในแถบนี้จมอยู่ใต้น้ำ รวมถึงสุสานของเมืองด้วย\n\n“ไม่เหลือพื้นที่แห้งในสุสานเลย มันจมน้ำหมด เราเลยตัดสินใจฝังร่างผู้เสียชีวิตในบ้านของพวกเขา\n\nส่วนร่างผู้เสียชีวิตจากการจมน้ำ ยังเก็บกู้มาไม่ได้ ทาริกบอกกับบีบีซี ระหว่างดำเนินภารกิจช่วยเหลือว่า เขาได้รู้ว่า ระบบเตือนภัยที่ไม่มีศักยภาพนำมาซึ่งผลลัพธ์เลวร้ายอย่างไร\n\nคำบรรยายภาพ, “พ่อของเขาพาลูกไปที่ปลอดภัยสำเร็จ แต่กลับจมน้ำเสียชีวิต”\n\n“ผมเห็นเด็กอายุ 5 ขวบ เนื้อตัวเต็มไปด้วยโคลนในหมู่บ้านใกล้กับเมืองของเรา ผมพึ่งทราบจากคนในพื้นที่ว่า น้ำท่วมฉับพลันสร้างความเสียหายอย่างหนัก เด็กชายคนนั้นติดอยู่ในน้ำกับพ่อของเขา”\n\n“พ่อของเขาพาลูกไปที่ปลอดภัยสำเร็จ แต่กลับจมน้ำเสียชีวิต” ทาริก บอกกับบีบีซี ซึ่งภายหลัง ชาวบ้านกู้ร่างของพ่อขึ้นมาได้ ส่วนเด็กชายปลอดภัยแล้วอยู่กับแม่\n\n“ช่วงวันที่ 10-22 ส.ค. น้ำท่วมเข้ามาในพื้นที่ของเรา ตอนนี้ ฝนหยุดตกแล้วและระดับน้ำเริ่มลดลง” ทาริก อธิบาย\n\nเขายังกล่าวว่าคนจากหมู่บ้านหลายแห่ง เดินทางเข้ามาในเมืองเพื่อหาที่พักอาศัยฉุกเฉิน แต่ก็เพิ่มแรงกดดันต่อพื้นที่ที่ไม่ได้รับผลกระทบจากน้ำท่วมในช่วงแรก\n\nทาริกระบุว่า ตอนนี้ บ้านของเขาน้ำท่วมสูงถึงเข่า มีคนจำนวนมากต้องอาศัยอยู่ในบ้านที่จมใต้น้ำ และหลังจากไฟดับมานาน 7 วัน ระบบไฟฟ้าก็ฟื้นคืนกลับมาแล้ว\n\n“ทะเลสาบเต็มไปด้วยบ้านที่ถูกน้ำพัดพา”\n\n“หมู่บ้านอย่างน้อย 6 แห่งได้รับผลกระทบหนักจากน้ำท่วม ผู้คนจำนวนมากสูญเสียบ้านของพวกเขา บ้านเรือนมากกว่า 100 แห่งถูกน้ำพัดพา” เพียร์ซาดา วัย 34 ปี กล่าว เขาเป็นนายหน้าอสังหาริมทรัพย์ที่อาศัยอยู่ในเมืองบูนิ เมืองหลวงของเขตอัพเปอร์ จิตราล ในแคว้นไคเบอร์ปัคตูนควา\n\n“น้ำท่วมเข้าไม่ถึงเมืองบูนิ แต่น้ำสร้างความเสียหายต่อหมู่บ้านโดยรอบ” เขากล่าว “เราเผชิญฝนตกหนัก และทะเลสาบน้ำแข็งล้นทะลัก ก่อให้เกิดน้ำท่วมครั้งใหญ่”\n\nเท่าที่เขาทราบ ไม่มีใครเสียชีวิตในเมืองบูนิ หรือหมู่บ้านโดยรอบ แต่ประชาชนหลายร้อยคนต้องไร้ที่อยู่อาศัย และตอนนี้ ต้องไปอยู่ตามเต็นท์ โดยเพียร์ซาดาระบุว่า บ้านหลายแห่งปกคลุมไปด้วยโคลนและเศษซาก ประชาชนเผชิญปัญหาขาดแคลนน้ำดื่มและสิ่งจำเป็นอื่น ๆ\n\n“ประชาชนต้องการเครื่องนุ่มห่มและผ้าห่ม เพื่อให้ความอบอุ่น เพราะมันเริ่มหนาวแล้ว อากาศจะหนาวถึง 0 องศาฯ ในช่วงปลาย ก.ย. นี้ พวกเขาอยู่ในเต็นท์ไม่ได้”\n\n“เราไม่ได้รับผลกระทบ เราเลยให้ความช่วยเหลือ”\n\nมูบีน อันซาร์ มาจากรัฐปัญจาบ ที่ไม่ได้รับผลกระทบจากน้ำท่วม เขาจึงพยายามเต็มที่เพื่อช่วยเหลือคนอื่น ๆ ที่ต้องการความช่วยเหลือ\n\n“ไม่มีน้ำท่วมในเมืองของเรา ฝนไม่ค่อยตก เราจึงขอให้ผู้คนไปช่วยคนอื่น ๆ ที่กำลังยากลำบาก”\n\nมูบีนระดมเงินบริจาคจากชาวบ้าน 300 คนในหมู่บ้านของเขา “เราใช้สังคมออนไลน์ ระดมเงินจากคนในหมู่บ้านที่ทำงานอยู่ในต่างประเทศ เรายังสะสมสิ่งบรรเทาทุกข์ที่มัสยิดด้วย”\n\nอันซาร์ประเมินว่า มีคนบริจาคสิ่งบรรเทาทุกข์ อาทิ เสื้อผ้า ผ้าห่ม และอาหาร มากกว่า 1 คันรถบรรทุกแล้ว\n\n“เราวางแผนจะซื้ออาหารเด็กทารกและผลิตภัณฑ์สำหรับผู้หญิงด้วย” เขากล่ว\n\nพวกเขาระดมเงินได้กว่า 70,000 บาท เพื่อช่วยเหลือผู้ประสบภัยน้ำท่วม",
    "ปากีสถานเตือน “ทุกประเทศมีความเสี่ยง” เกิดภัยพิบัติทางธรรมชาติ": "สำนักข่าวต่างประเทศรายงานจากนครนิวยอร์ก ประเทศสหรัฐอเมริกา เมื่อวันที่ 24 ก.ย.ว่า นายกรัฐมนตรีเชห์บาซ ชารีฟ ผู้นำปากีสถาน แถลงต่อที่ประชุมสมัชชาสหประชาติ (ยูเอ็นจีเอ) ครั้งที่ 77 เมื่อวันศุกร์ที่ผ่านมา มีเนื้อหาตอนหนึ่งเกี่ยวกับมหาอุทกภัยครั้งเลวร้ายที่สุดในรอบหลายทศวรรษ ว่าคร่าชีวิตประชาชนในประเทศไปแล้วมากกว่า 1,600 ราย นับตั้งแต่เดือน มิ.ย.ที่ผ่านมา และพื้นที่ 1 ใน 3 ของประเทศ ยังคงจมอยู่ใต้บาดาล ส่งผลกระทบต่อประชาชนมากกว่า 33 ล้านคน\n\nUnited Nations\n\n\n\nชารีฟกล่าวต่อไปว่า พื้นที่ประสบภัยรุนแรงที่สุดอาจต้องใช้เวลานานถึง 6 เดือน เพื่อการระบายน้ำ ภัยพิบัติทางธรรมชาติที่เกิดขึ้นตอกย้ำการที่ปากีสถานกำลังเป็น “กราวด์ซีโร่” ของความเปลี่ยนแปลงด้านสภาพอากาศโลก สถานการณ์ซึ่งปากีสถานกำลังประสบอยู่ในเวลานี้ ไม่มีทางเกิดขึ้นเฉพาะกับในปากีสถานอย่างแน่นอน จึงขอให้ประชาคมโลกร่วมกัน “ตระหนักอย่างจริงจัง” และ “ดำเนินการเสียแต่บัดนี้ก่อนสายเกินแก้ไข”\n\nประชาชนสัญจรท่ามกลางระดับน้ำท่วมสูง บนถนนสายหนึ่งในเมืองไฮเดอราบัด ทางตอนใต้ของปากีสถาน\n\n\n\nผู้นำปากีสถานกล่าวต่อไปว่า ภัยพิบัติทางธรรมชาติทำให้นิยามของ “ความมั่นคงแห่งชาติ” เปลี่ยนแปลงไปอย่างสิ้นเชิง หากทุกประเทศบนโลกไม่ร่วมมือกันอย่างจริงจังและมีประสิทธิภาพตั้งแต่ตอนนี้ “เพื่อหาจุดสมดุลระหว่างธรรมชาติกับมนุษย์ให้ได้มากที่สุด” อาจไม่มีพื้นที่สำหรับมนุษยชาติอีกต่อไป เพราะตอนนี้ “ธรรมชาติกำลังลงโทษมนุษย์”\n\n\n\nทั้งนี้ ข้อมูลจาก “ดัชนีความเสี่ยงสภาพอากาศโลก” (Global Climate Risk Index) ระบุว่า ปากีสถานอยู่ในอันดับที่ 8 ของประเทศซึ่งมีความเสี่ยงสูงสุดด้านสภาพอากาศโลก แม้เป็นประเทศซึ่งมีสัดส่วนการปล่อยก๊าซเรือนกระจกยังไม่ถึง 1% ของปริมาณทั้งหมดบนโลก.\n\nเครดิตภาพ : GETTY IMAGES",
    "ปากีสถาน : น้ำท่วมใหญ่คร่ากว่าพันชีวิต คาดเสียหายกว่า 3.5 แสนล้านบาท": "ปากีสถานวิปโยค น้ำท่วมใหญ่คร่ากว่าพันชีวิต คาดเสียหายกว่า 3.5 แสนล้านบาท\n\nที่มาของภาพ, Reuters คำบรรยายภาพ, ชายคนหนึ่งกำลังว่ายฝ่าน้ำโคลนที่ไหลบ่าเข้าท่วมเมืองชาร์ซัดดา ทางภาคเหนือของปากีสถาน เพื่อข้ามไปยังพื้นที่สูงที่ปลอดภัย\n\n28 สิงหาคม 2022 ปรับปรุงแล้ว 30 สิงหาคม 2022\n\nยอดผู้เสียชีวิตอุทกภัยครั้งใหญ่ในปากีสถาน เพิ่มเป็นกว่า 1,100 คนแล้ว กระทบต่อผู้คนกว่า 33 ล้านคน คาดมูลค่าความเสียหายมากกว่า 3 แสน 5 หมื่นล้านบาท\n\nหน่วยงานป้องกันและบรรเทาสาธารณภัยของปากีสถานระบุว่า อุทกภัยที่เริ่มขึ้นตั้งแต่เดือน มิ.ย. ทำให้มีผู้เสียชีวิตแล้วอย่างน้อย 1,136 คน และมีผู้ที่ได้รับผลกระทบกว่า 33 ล้านคน หรือคิดเป็น 15% ของประชากรทั้งประเทศ\n\nองค์การสหประชาชาติรายงานว่าขณะนี้มีชาวปากีสถานไม่ต่ำกว่า 184,000 คน ต้องไร้ที่อยู่เพราะบ้านเรือนถูกน้ำซัดพังทลายหรือเสียหาย\n\nพื้นที่ประสบอุทกภัยขยายวงกว้างไปทั่วประเทศ แต่ภาคใต้ของประเทศได้รับผลกระทบหนักสุด ถนน พื้นที่เพาะปลูก บ้านเรือน สะพาน และโครงสร้างพื้นฐาน เสียหายเป็นบริเวณกว้าง\n\nรัฐบาลปากีสถานเปิดเผยในวันนี้ 30 ส.ค. ว่า มูลค่าความเสียหายตอนนี้ ประเมินแล้วกว่า 1 หมื่นล้านดอลลาร์สหรัฐฯ หรือคิดเป็นเงินไทยกว่า 350,000 ล้านบาท\n\nรัฐบาลได้ประกาศสถานการณ์ฉุกเฉินในหลายพื้นที่ทั่วประเทศ พร้อมกับเตือนให้ประชาชนระวังภัยจากฝนที่ตกหนักต่อเนื่อง โดยเมื่อวันที่ (27 ส.ค.) รัฐบาลได้ประกาศให้ประชาชนที่อยู่ริมแม่น้ำและพื้นที่เสี่ยงอพยพไปยังที่ปลอดภัย เพราะฝนที่ตกลงมาอย่างหนักทำให้ระดับน้ำในแม่น้ำหลายสายเพิ่มสูงขึ้นอย่างรวดเร็วและเริ่มทะลักล้นตลิ่ง\n\nสถานการณ์น้ำท่วมขังในหลายเมือง ทำให้สภาพความเป็นอยู่ของผู้คนเลวร้ายลง ท้องถนนเต็มไปด้วยขยะและน้ำเสียจนน่ากังวลว่าอาจจะเกิดโรคระบาดตามมา\n\nนายกรัฐมนตรีเชห์บาซ ชารีฟ ของปากีสถาน กล่าวยอมรับหลังลงพื้นที่เยี่ยมผู้ประสบภัยในรัฐสินธ์ว่า สถานการณ์เลวร้ายกว่าที่คาด ไม่เพียงเท่านั้น รัฐบาลคาดว่า อุทกภัยครั้งนี้ อาจรุนแรงกว่าน้ำท่วมใหญ่เมื่อปี 2010 ที่ทำให้มีผู้เสียชีวิตกว่า 2,000 คน\n\nบีบีซีรวบรวมภาพถ่ายที่สะท้อนความยากลำบากของชาวปากีสถานที่กำลังเผชิญกับอุทกภัยครั้งประวัติศาสตร์\n\nที่มาของภาพ, ARSHAD ARBAB/EPA-EFE/REX/Shutterstock คำบรรยายภาพ, สภาพถนนในเมืองชาร์ซัดดา รัฐไคเบอร์ปัคตุนควา หลังจากที่ฝนตกลงมาอย่างหนัก ขณะนี้ปากีสถานอยู่ในช่วงฤดูมรสุมที่เริ่มต้นขึ้นตั้งแต่เดือน มิ.ย.\n\nที่มาของภาพ, WAQAR HUSSAIN/EPA-EFE/REX/Shutterstock คำบรรยายภาพ, ฝนที่ตกหนักต่อเนื่องทำให้น้ำท่วมถนนและบ้านเรือนในเมืองซุคคุร์ รัฐสินธ์ ทางตอนใต้ของปากีสถาน เจ้าหน้าที่ให้ข้อมูลว่าปริมาณฝนในรัฐสินธ์ในฤดูมรสุมปีนี้ สูงกว่าค่าเฉลี่ยถึง 780%\n\nที่มาของภาพ, FAYYAZ AHMAD/EPA-EFE/REX/Shutterstock คำบรรยายภาพ, ชาวเมืองเควตตา แคว้นบาโลจิสถาน กลับไปสำรวจบ้านเรือนที่เสียจากน้ำท่วม องค์การสหประชาชาติรายงานว่าอุทกภัยครั้งนี้ทำให้ชาวปากีสถานไม่ต่ำกว่า 184,000 คน กลายเป็นคนไร้ที่อยู่ และต้องพักพิงอยู่ในศูนย์อพยพชั่วคราว\n\nที่มาของภาพ, ARSHAD ARBAB/EPA-EFE/REX/Shutterstock คำบรรยายภาพ, ชายคนหนึ่งอุ้มทารกน้อยเดินลุยน้ำท่วมในเมืองชาร์ซัดดา สภาพน้ำท่วมขังที่เริ่มเน่าเสียในหลายเมือง ทำให้เกิดความกังวลว่าจะเกิดโรคระบาดตามมา\n\nที่มาของภาพ, FAYYAZ AHMAD/EPA-EFE/REX/Shutterstock คำบรรยายภาพ, ถนนสายหนึ่งในแถบชานเมืองเควตตา รัฐบาโลจิสถาน ถูกน้ำซัดเสียหาย ไม่สามารถใช้สัญจรได้ ทางการปากีสถานรายงานว่าขณะนี้มีถนนหลายสายถูกตัดขาดจากกระแสน้ำที่ไหลบ่ารุนแรง\n\nที่มาของภาพ, FAISAL KAREEM/EPA-EFE/REX/Shutterstock คำบรรยายภาพ, ทหารปากีสถานนำอาหารมาแจกจ่ายให้ประชาชนที่ได้รับผลกระทบจากอุทกภัยในเขตราจันปูร์ รัฐปัญจาบ ผู้ประสบอุทกภัยที่มีเป็นจำนวนมากทำให้รัฐบาลร้องขอความช่วยเหลือเพิ่มเติมจากนานาชาติ\n\nที่มาของภาพ, ARSHAD ARBAB/EPA-EFE/REX/Shutterstock คำบรรยายภาพ, เด็ก ๆ ที่อยู่ในที่พื้นที่พักพิงผู้ประสบภัยน้ำท่วมในเมืองชาร์ซัดดาโผล่หน้าออกมาดูเหตุการณ์นอกเต็นท์ที่พัก\n\nที่มาของภาพ, AFP คำบรรยายภาพ, ภาพมุมสูงที่แคว้นบาโลจิสถาน แสดงให้เห็นว่าบ้านเรือนประชาชนถูกน้ำท่วมเกือบเต็มพื้นที่\n\nที่มาของภาพ, EPA คำบรรยายภาพ, ถนนในรัฐไคเบอร์ปัคตุนควา กลายสภาพเป็นเหมือนคลองขนาดใหญ่",
    "อุทกภัยครั้งใหญ่ในปากีสถาน ทำให้ผู้ลี้ภัยและประชาชนในพื้นที่ต้องพลัดถิ่น – UNHCR Thailand": "“คืนนั้นเป็นคืนที่ผมลืมไม่ลง บ้านของเราถูกน้ำท่วมภายในไม่กี่นาที เราไม่มีทางเลือกนอกจากต้องหนีออกไปทันที” บาฮาดูร์ ข่าน เล่า เขาเป็นหนึ่งในผู้ลี้ภัยชาวอัฟกันมากกว่า 2,000 คน ที่อาศัยอยู่ในหมู่บ้านผู้ลี้ภัยเคชกี ในจังหวัดไคเบอร์ ปักทุนควา ทางตะวันตกเฉียงตอนเหนือของปากีสถาน\n\nบาฮาดูร์ และครอบครัว ต้องเผชิญฝนที่ตกลงมาอย่างหนักในฤดูมรสุมประจำปีในปากีสถานตั้งแต่เดือนมิถุนายน แต่เขาไม่ทันได้ตั้งตัวเพื่อรับมือกับระดับน้ำที่เพิ่มสูงขึ้นในแม่น้ำคาบูล ในช่วงต้นเดือนที่ผ่านมา น้ำไหลทะลักเข้ามาในเขื่อนในพื้นที่ใกล้เคียงช่วงเช้าตรู่ของวัน และมีเวลาพาคนในครอบครัวหนีไปยังพื้นที่สูงที่ปลอดภัยเพียง 10 นาที ก่อนบ้านจะถูกน้ำพัดไป\n\nครั้งนี้เป็นครั้งที่สามในชีวิตของคุณปู่วัย 60 ปี ที่ถูกบังคับให้พลัดถิ่น\n\n“เราหนีจากอัฟกานิสถานตอนที่สงครามกลางเมืองปะทุขึ้นช่วงต้นปี ค.ศ. 1990 หลังจากนั้นผมต้องพลัดถิ่นอีกครั้งตอนที่บ้านถูกทำลายเสียหายจากน้ำท่วมใหญ่ในปี ค.ศ.2010” บาฮาดูร์ เล่า\n\nปากีสถาน ต้องเผชิญกับเหตุน้ำท่วมอยู่บ่อยครั้งในอดีต แต่ปีนี้ความรุนแรงต่างจากที่ผ่านมา น้ำท่วมปีนี้รุนแรงใกล้เคียงกับเหตุการณ์น้ำท่วมในปี 2010 ที่ทำให้มีผู้เสียชีวิตมากกว่า 2,000 คน โดยฤดูมรสุมปีนี้มีผู้เสียชีวิตแล้วมากกว่า 1,100 คน ขณะที่ราว 33 ล้านคน ได้รับผลกระทบจากฝนตกหนักและน้ำท่วมฉับพลันและทำให้ 6.4 ล้านคน ที่ต้องการที่พักพิง รวมถึงอาหาร และความช่วยเหลือที่สำคัญด้านอื่น ๆ\n\nประเทศปากีสถานเป็นบ้านของผู้ลี้ภัยชาวอัฟกัน 1.3 ล้านคน โดยมากกว่า 421,000 คน พักพิงอยู่ในพื้นที่ที่ได้รับผลกระทบมากที่สุด จำนวนมากเดินทางมาที่ปากีสถานเพื่อรับการรักษาพยาบาล เรียน และทำงาน หรือแสวงหาความปลอดภัยชั่วคราว หรือเป็นประเทศทางผ่านก่อนเดินทางไปประเทศอื่น\n\nบาฮาดูร์ เดินทางมาจากจังหวัดคูนาร์ ของประเทศอัฟกานิสถาน เขาเคยทำงานเป็นคนเลี้ยงสัตว์และยังเป็นผู้อาวุโสของชุมชน บาฮาดูร์กังวลเกี่ยวกับอนาคต โดยเฉพาะการศึกษาของลูก ๆ ทั้ง 11 คน\n\nเหตุน้ำท่วมยังทำให้เขารู้สึกกังวลมากขึ้น สำหรับตอนนี้เขาพักพิงอยู่ใกล้กับหมู่บ้านเดิมที่ถูกน้ำพัดไปบางส่วน “ตอนที่เราออกจากบ้าน เราเดินทางไปยังพื้นที่สูงใกล้เคียงโดยต้องพักอยู่ในพื้นที่เปิดตลอดคืน” เขาเล่า เช้าต่อมา เจ้าหน้าที่จาก สำนักงานข้าหลวงใหญ่ผู้ลี้ภัยแห่งสหประชาชาติ (UNHCR) เดินทางมาถึงและมอบเต็นท์ที่พักพิง\n\n“เราขอขอบคุณสำหรับเต็นท์ และที่พักพิง รวมถึงมุ้งกันยุง แต่ยังมีปัญหาอย่างอื่นอีกมากที่เราเผชิญที่นี่” บาฮาดูร์ เล่า “เราต้องนอนบนพื้น เราไม่มีน้ำดื่มสะอาดหรือสิ่งอำนวยความสะดวกทางการแพทย์ เราไม่สามารถหาอาหารได้ทุกวัน และเราดูแลครอบครัวได้อย่างยากลำบาก เราต้องการอาหารเพื่อให้มีชีวิตอยู่รอด” เขาเน้นย้ำ “และเรายังต้องการอาหารให้กับสัตว์เลี้ยงของเราอีกด้วย”",
    "ปากีสถานป่วย 'ไข้เลือดออก' เพิ่มต่อเนื่อง": "อิสลามาบัด, 26 ก.ย. (ซินหัว) -- ปากีสถานยังคงเผชิญการระบาดของโรคไข้เลือดออกอย่างต่อเนื่อง หลังจากมีรายงานผู้เสียชีวิตด้วยโรคดังกล่าวเพิ่ม 3 ราย แบ่งเป็นจากแคว้นสินธ์ทางตอนใต้ 2 ราย และอีกหนึ่งรายจากแคว้นไคเบอร์ปัคตูนควาทางตะวันตกเฉียงเหนือ\n\nเมื่อวันเสาร์ (24 ก.ย.) หน่วยงานสาธารณสุขของปากีสถาน ระบุว่าแคว้นสินธ์ตรวจพบผู้ป่วยโรคไข้เลือดออกเพิ่ม 335 ราย โดยมีนครการาจี เมืองเอกของแคว้นสินธ์ เป็นพื้นที่ที่ได้รับผลกระทบหนักที่สุดด้วยยอดผู้ป่วยใหม่ 257 รายแคว้นปัญจาบทางตะวันออกตรวจพบผู้ป่วยโรคไข้เลือดออกเพิ่ม 226 ราย โดยนครลาฮอร์ เมืองเอกของแคว้นปัญจาบ ตรวจพบผู้ป่วยเพิ่ม 107 ราย ตามด้วยเมืองราวัลปินดี 59 ราย ส่วนแคว้นไคเบอร์ปัคตูนควาตรวจพบผู้ป่วยเพิ่ม 259 รายทั้งนี้ โรคไข้เลือดออกมียุงลายเป็นพาหะที่แพร่พันธุ์ในภาชนะที่มีน้ำขัง โดยอาการของโรคนี้ ได้แก่ ปวดเมื่อยตามข้อ คลื่นไส้ อาเจียน มีผื่นขึ้น หายใจลำบาก เลือดออก และการทำงานของอวัยวะล้มเหลว",
    "\"ปากีสถาน\" ยังวิกฤต เร่งช่วยชีวิตผู้ประสบภัยน้ำท่วม": "นี่คือภาพของเฮลิคอปเตอร์ของกองทัพปากีสถานกำลังช่วยเหลือเด็กผู้ชายที่ติดอยู่บนโขดหินที่มีน้ำไหลเชี่ยวรุนแรง ในแคว้นไคเบอร์ ปัคตูนควา (Khyber Pakhtunkhwa) ทางตะวันตกเฉียงเหนือของประเทศเมื่อวานนี้ โดยนักบินได้ลดระดับการบินของเฮลิคอปเตอร์ และเจ้าหน้าที่ที่เหลือก็ช่วยกันนำตัวเด็กผู้ชายคนนี้ขึ้นมาได้ กองทัพปากีสถานออกแถลงการณ์ว่า ได้ตอบสนองความช่วยเหลืออย่างรวดเร็ว\n\nเสียชีวิตเพิ่มอีก 1 เหยื่อ Mountain B รวมเป็น 22 คน\n\n\"นาเกลส์มันน์\" จวกผู้ตัดสินเป่าเอียงกลัดบัค\n\nโดยเฮลิคอปเตอร์ลำนี้ ซึ่งอยู่ระหว่างการปฏิบัติภารกิจประเมินความเสียหายจากน้ำท่วมใกล้เมืองปัตตาน (Pattan) ได้เปลี่ยนเส้นทางบินเดิมเพื่อช่วยชีวิตอันล้ำค่ำ พร้อมย้ำว่า หากพวกเขามาไม่ทัน เด็กผู้ชายคนนี้อาจจมน้ำตายได้\n\nนอกจากนี้ เฮลิคอปเตอร์ของกองทัพปากีสถานยังได้ช่วยชีวิตชาวบ้าน 75 คนในหมู่บ้านที่จมใต้บาดาล ในแคว้นสินธุ ทางตอนใต้ของประเทศ รวมถึงพื้นที่อื่นๆที่ถูกกระแสน้ำไหลเข้าท่วมอย่างรวดเร็ว โดยผู้ประสบภัยถูกดึงขึ้นสู่เฮลิคอปเตอร์ของทีมช่วยเหลือทีละคน\n\nขณะเดียวกันเมื่อวานนี้ บริษัท Maxar Technologies ได้เผยภาพถ่ายดาวเทียมก่อนและหลังเกิดน้ำท่วม และมีภาพที่แสดงให้เห็นถึงระดับน้ำท่วมสูงตามแม่น้ำสินธุ เช่นเดียวกับอีกสองเมืองในแคว้นปัญจาบ\n\nทั้งนี้ ปากีสถานเผชิญกับมรสุมฝนตกหนักผิดปกติจนทำให้เกิดน้ำท่วมรุนแรงทั้งทางตอนเหนือและตอนใต้ นับตั้งแต่กลางเดือนมิถุนายนที่ผ่านมาพบผู้เสียชีวิตสะสมเพิ่มเป็น 1,033 คนแล้ว ขณะเดียวกันก็พบประชาชนได้รับผลกระทบจากน้ำท่วมแล้วกว่า 33 ล้านคน ซึ่งคิดเป็น 15% ของประชากรทั้งประเทศ\n\nขณะที่ บิลาวาล บุตโต-ซาร์ดารี (Bilawal Bhutto-Zardari) รัฐมนตรีว่าการกระทรวงการต่างประเทศปากีสถาน เปิดเผยกับสำนักข่าวรอยเตอร์สเมื่อวานนี้ว่า ปากีสถานต้องการความช่วยเหลือทางการเงินเพื่อนำมาช่วยจัดการรับมือกับน้ำท่วมครั้งใหญ่ที่สร้างความเสียหายไปทั่วประเทศ\n\nโดยซาร์ดารี ระบุว่า ตัวของเขาเองก็ไม่เคยเห็นสภาพความเสียหายรุนแรงหนักเช่นนี้มาก่อน ขณะที่พืชผลจำนวนมากที่มีส่วนสำคัญในการหาเลี้ยงประชากรของประเทศถูกน้ำพัดหายไปจนหมดสิ้น\n\nนอกจากนี้ ซาร์ดารี ยังระบุว่าด้วยว่า สถานการณ์ที่เกิดขึ้นในเวลานี้จะมีผลกระทบอย่างหนักต่อสภาพเศรษฐกิจของประเทศโดยรวมอย่างแน่นอน ปัจจุบัน ปากีสถาน ซึ่งเผชิญวิกฤตเศรษฐกิจอยู่แล้ว ทั้งเรื่องของอัตราเงินเฟ้อพุ่งสูง ค่าเงินของประเทศที่อ่อนตัวหนัก และการขาดดุลบัญชีเดินสะพัด โดย IMF มีกำหนดที่จะตัดสินใจในสัปดาห์นี้ว่า จะอนุมัติเงินกู้มูลค่า 12,000 ล้านดอลลาร์สหรัฐฯ ซึ่งเป็นส่วนหนึ่งของเงินกู้ก้อนที่ 7 และ 8 ของโครงการช่วยกู้เศรษฐกิจปากีสถานหรือไม่\n\nซึ่งรัฐมนตรีต่างประเทศปากีสถาน คาดการณ์ว่า คณะกรรมการ IMF น่าจะอนุมัติเงินก้อนนี้ หากพิจารณาจากข้อตกลงที่ปากีสถานและกองทุนการเงินระหว่างประเทศบรรลุไว้แล้ว และตัวเขาก็หวังว่า ในอีกไม่กี่เดือนจากนี้ IMF จะพิจารณาเรื่องผลกระทบจากน้ำท่วมครั้งใหญ่ที่กำลังเกิดขึ้น\n\nนอกจากนี้ ซาร์ดารี ระบุว่า เวลานี้ยังอยู่ในช่วงประเมินผลกระทบทางเศรษฐกิจจากวิกฤตน้ำท่วมครั้งนี้อยู่ และมีคนประมาณการณ์ไว้ว่า มูลค่าความเสียหายรวมน่าจะประมาณ 4,000 ล้านดอลลาร์สหรัฐฯ\n\nปากีสถานประกาศภาวะฉุกเฉิน หลังน้ำท่วมกระทบผู้คนกว่า 33 ล้าน\n\nน้ำท่วมหนัก! ปากีสถาน วอนนานาชาติช่วยเหลือกำลังเงินเพิ่ม\n\nอัปเดตข่าวล่าสุดก่อนใคร Add friend ได้ที่ @PPTVOnline",
    "แองเจลินา โจลี เยี่ยมผู้ประสบอุทกภัยในปากีสถาน พร้อมเรียกร้องความช่วยเหลือจากนานาชาติ": "เอเอฟพีรายงาน เมื่อวันพฤหัสบดีที่ 22 กันยายน 2565 กล่าวว่า แองเจลินา โจลี นักแสดงสาวฮอลลีวูด เดินทางไปยังปากีสถานเพื่อเยี่ยมผู้ประสบอุทกภัย ในฐานะผู้แทนพิเศษข้าหลวงใหญ่ผู้ลี้ภัยแห่งสหประชาชาติ\n\nปากีสถานได้รับผลกระทบจากฝนมรสุมรุนแรงแบบที่ไม่เคยเกิดขึ้นมาก่อน จนทำให้เกิดน้ำท่วมหนักกินพื้นที่กว่า 1 ใน 3 ของประเทศ และคร่าชีวิตผู้คนไปเกือบ 1,600 ราย ตามรายงานตัวเลขล่าสุดของรัฐบาล\n\nประชาชนกว่า 7 ล้านคนต้องพลัดถิ่น หลายคนต้องอาศัยอยู่ในเต็นท์ชั่วคราวที่มักโดนโจมตีจากยุง และบ่อยครั้งที่ขาดแคลนน้ำดื่มสะอาดหรือสิ่งอำนวยความสะดวกในการซักล้าง\n\n“ฉันไม่เคยเห็นอะไรแบบนี้มาก่อน” โจลี ซึ่งเคยเยือนปากีสถานในคราวอุทกภัยเมื่อปี 2553 และคราวแผ่นดินไหวครั้งใหญ่เมื่อปี 2548 กล่าวในวิดีโอที่เผยแพร่เมื่อวันพฤหัสบดี\n\n“ฉันจะอยู่เคียงข้างพวกคุณในการผลักดันประชาคมโลกให้ตระหนักและแก้ไข... ฉันคิดว่านี่เป็นการปลุกให้โลกตื่นรู้อย่างแท้จริงว่าเรากำลังเผชิญกับอะไรอยู่” โจลีกล่าวในที่ประชุมของเจ้าหน้าที่พลเรือนและทหารในกรุงอิสลามาบัด\n\n“การเปลี่ยนแปลงของสภาพอากาศเกิดขึ้นจริงแล้วที่นี่ รวมถึงในอีกหลายที่ทั่วโลก” โจลีกล่าวเสริม\n\nโจลี ในฐานะผู้แทนพิเศษข้าหลวงใหญ่ผู้ลี้ภัยแห่งสหประชาชาติ หรือยูเอ็นเอชซีอาร์ (UNHCR) ได้ไปเยือนแคว้นสินธ์ทางตอนใต้ของปากีสถาน ซึ่งเป็นหนึ่งในพื้นที่ที่ได้รับผลกระทบจากอุทกภัยรุนแรงที่สุด และเธอได้มีโอกาสพบกับผู้ประสบภัยที่อาศัยอยู่ในค่ายพักพิง\n\nองค์การสหประชาชาติออกคำเตือนถึงภัยพิบัติระลอก 2 ที่กำลังจะเกิดขึ้นกับผู้ประสบภัย นั่นคือความเจ็บป่วยจากโรคไข้เลือดออก, มาลาเรีย, อหิวาตกโรค และท้องร่วง รวมทั้งจากภาวะทุพโภชนาการ\n\nโจลีจึงทำการเรียกร้องขอความช่วยเหลือเพิ่มเติมจากนานาชาติ เพื่อจัดการกับปัญหาไม่เพียงแค่ในส่วนของอุทกภัย แต่เพื่อเตรียมพร้อมสำหรับโรคภัยที่อาจเกิดขึ้นกับผู้ประสบภัยเหล่านั้นในอีกไม่กี่สัปดาห์ข้างหน้า.",
    "ปากีสถานวอนประชาคมโลก ส่งความช่วยเหลือเพิ่มอีก ขณะยอดตายจากน้ำท่วมใหญ่พุ่งเกิน 1,200 รายแล้ว – THE STANDARD": "ปากีสถานได้วอนขอให้ประชาคมโลกส่งมอบความช่วยเหลือด้านมนุษยธรรมเพิ่มเติมแก่ผู้ประสบภัยกว่า 33 ล้านคนทั่วประเทศ หลังเหตุน้ำท่วมใหญ่ส่งให้ยอดผู้เสียชีวิตทะยานแตะที่ 1,265 คนแล้ว ซึ่งในจำนวนดังกล่าวเป็นเด็กถึง 441 คน ด้านรัฐบาลระบุว่า ตัวเลขประมาณการเบื้องต้นของมูลค่าความเสียหายครั้งนี้อยู่ที่ไม่ต่ำกว่า 1 หมื่นล้านดอลลาร์สหรัฐ หรือราว 3.6 แสนล้านบาท\n\nอาห์ซาน อิกบาล รัฐมนตรีกระทรวงการวางแผนและพัฒนาของปากีสถาน กล่าวว่า ขณะนี้รัฐบาลกำลังพยายามอย่างสุดความสามารถเพื่อทำให้ทุกอย่างกลับสู่ภาวะปกติโดยเร็วที่สุด แต่ด้วยความรุนแรงของสถานการณ์ที่เกิดขึ้น ทำให้รัฐบาลไม่สามารถทำสิ่งนี้ได้เพียงลำพัง จึงวอนขอให้ประชาคมโลกช่วยเสริมความช่วยเหลือให้กับปากีสถานอีกแรงหนึ่ง\n\n“ระดับความเสียหายนั้นเลวร้ายมาก และเราต้องการความช่วยเหลือด้านมนุษยธรรมอย่างมหาศาลสำหรับประชาชนกว่า 33 ล้านคน ผมขอเรียกร้องให้เพื่อนร่วมชาติชาวปากีสถาน ชาวปากีสถานที่อาศัยอยู่ในต่างแดน และประชาคมระหว่างประเทศ ช่วยเหลือเราในช่วงเวลาที่ยากลำบากนี้” อิกบาลกล่าว\n\nตลอดช่วง 4 วันที่ผ่านมา มีเครื่องบิน 29 ลำจากหลายชาติที่ได้นำสิ่งของบรรเทาทุกข์มามอบให้ปากีสถาน ทั้งจากตุรกี จีน กาตาร์ จอร์แดน เติร์กเมนิสถาน และประเทศอื่นๆ โดยเมื่อวานนี้ (4 กันยายน) เครื่องบินของฝรั่งเศส สหรัฐอาหรับเอมิเรตส์ และอุซเบกิสถาน เป็น 3 ชาติล่าสุดที่ได้นำอุปกรณ์ยังชีพและสิ่งของจำเป็นต่างๆ มามอบความช่วยเหลือ ซึ่งรวมถึงยารักษาโรคและเครื่องสูบน้ำขนาดใหญ่ อีกทั้งฝรั่งเศสยังช่วยส่งทีมแพทย์และผู้เชี่ยวชาญมาร่วมลงพื้นที่ช่วยเหลือผู้ประสบภัยด้วย\n\nเจ้าหน้าที่และผู้เชี่ยวชาญหลายคนระบุว่า ฝนในฤดูมรสุมที่ตกรุนแรงผิดปกติจนเกิดเป็นเหตุน้ำท่วมใหญ่นี้ มีสาเหตุมาจากภาวะโลกรวน โดย อันโตนิโอ กูเตอร์เรส เลขาธิการองค์การสหประชาชาติ (UN) เตรียมเดินทางเยือนพื้นที่ที่ได้รับผลกระทบรุนแรงสุดจากเหตุน้ำท่วมในปากีสถาน ในวันที่ 9 กันยายนนี้\n\n“เรามาหยุดเดินละเมอไปสู่การทำลายล้างโลกของเราด้วยภาวะโลกรวนกันเถอะ วันนี้มันคือปากีสถาน แต่วันพรุ่งนี้มันอาจเป็นประเทศของคุณ” กูเตอร์เรสกล่าวในคลิปวิดีโอที่เผยแพร่ในพิธีเปิดการระดมทุนเมื่อช่วงต้นสัปดาห์ที่ผ่านมา โดย UN และรัฐบาลปากีสถานได้ประกาศระดมทุนสนับสนุนฉุกเฉินจำนวน 160 ล้านดอลลาร์สหรัฐ หรือกว่า 5.8 พันล้านบาท เพื่อช่วยเหลือผู้ประสบภัยจำนวนหลายล้านคนแล้ว\n\nสำหรับคนไทยที่สนใจส่งความช่วยเหลือให้ปากีสถาน สำนักงานข้าหลวงใหญ่ผู้ลี้ภัยแห่งสหประชาชาติ (UNHCR) ได้เปิดช่องทางบริจาคช่วยเหลือผู้ประสบภัย สามารถรับชมรายละเอียดได้ที่เว็บไซต์ www.unhcr.org/th\n\nภาพ: Sabir Mazhar / Anadolu Agency via Getty Images\n\nอ้างอิง:",
    "น้ำท่วมปากีสถาน คาดเสียหายสูงกว่า 10,000 ล้านดอลลาร์ เสี่ยงขาดแคลนอาหาร": "นาย อัชซาน อิคบาล (Ahsan Iqbal) รัฐมนตรีว่าการกระทรวงการวางแผนของปากีสถาน เปิดเผยกับสำนักข่าวรอยนเตอร์สเมื่อวานนี้ว่า ได้ประมาณการณ์ความเสียหายจากน้ำท่วมครั้งใหญ่ของปากีสถานอยู่ที่กว่า 10,000 ล้านดอลลาร์ หรือ 360,000 ล้านบาท และคาดตัวเลขความเสียหายจริงอาจสูงกว่าที่ประมาณการณ์ไว้ 2-3 เท่า\n\nทั้งนี้ รัฐมนตรีกระทรวงการวางแผน คาดการณ์ว่า น้ำท่วมครั้งใหญ่ที่เกิดขึ้นนี้จะทำให้ปากีสถานเผชิญกับปัญหาขาดแคลนอาหารอย่างฉับพลัน ส่วนการบูรณะ และฟื้นฟูประเทศอาจต้องใช้เวลานานถึง 5 ปี\n\nเผย ภาพดาวเทียมน้ำท่วมใหญ่ \"ปากีสถาน\"\n\n\"ปากีสถาน\" ยังวิกฤต เร่งช่วยชีวิตผู้ประสบภัยน้ำท่วม\n\nน้ำท่วมหนัก! ปากีสถาน วอนนานาชาติช่วยเหลือกำลังเงินเพิ่ม\n\nจนถึงตอนนี้ พบว่าผลผลิตฝ้าย ซึ่งปากีสถานเป็นผู้ส่งออกลำดับต้นๆ ของโลก ถูกกระแสน้ำท่วมพัดหายไปถึง 45% ของผลผลิตทั้งหมด นอกจากนี้ยังเกิดความเสียหายเป็นวงกว้างกับผลผลิตทางการเกษตรอื่นๆ ทั้ง ผัก ผลไม้ และ นาข้าว\n\n\n\nเวลานี้ปากีสถานกำลังเผชิญกับราคาผักและผลไม้ต่างๆ พุ่งสูงขึ้นอย่างมาก ทำให้แคว้นบาลูจิสถาน แคว้นสินธ์ และทางตอนใต้ของแคว้นปัญจาบ ซึ่งเป็นพื้นที่ที่ได้รับผลกระทบจากน้ำท่วมเกิดความท้าทายด้านอุปทานพืชผัก\n\n\n\nขณะที่เมื่อวานนี้ มิฟทาห์ อิสมาอิล รัฐมนตรีว่าการกระทรวงการคลังปากีสถาน ระบุว่า รัฐบาลปากีสถานอาจพิจารณานำเข้าผัก และสินค้าประเภทอาหารจากอินเดีย เพื่อบรรเทาผลกระทบให้กับประชาชน หลังเกิดน้ำท่วมครั้งใหญ่จนทำลายพืชผลทั่วประเทศ แม้ตลอด 3 ปีที่ผ่านมา ปากีสถานได้ลดความสัมพันธ์ทางการค้ากับอินเดีย เพื่อตอบโต้ที่อินเดียเพิกถอนสถานะปกครองตนเองของดินแดนแคชเมียร์ ซึ่งตั้งอยู่ระหว่างพรมแดน 2 ประเทศ\n\n\n\nสำหรับเหตุน้ำท่วมในปากีสถานได้กินพื้นที่เป็นสัดส่วนเกิน 1 ใน 3 ของพื้นที่ทั้งหมดในประเทศแล้ว และจนถึงตอนนี้พบผู้เสียชีวิตมากกว่า 1,100 คน และบ้านเรือนประชาชนเกือบ 1 ล้านหลังคาเรือนได้รับความเสียหาย\n\nพบฟอสซิลไดโนเสาร์ในสวนหลังบ้านในโปรตุเกส คาดใหญ่ที่สุดในยุโรป\n\nเดินหน้าทวงคืนแผ่นดิน ยูเครนยึด 4 หมู่บ้านคืนจากรัสเซีย\n\nอัปเดตข่าวล่าสุดก่อนใคร Add friend ได้ที่ @PPTVOnline",
    "“ปากีสถาน” เล็งเจาะทางหลวงหลัก ป้องกันน้ำท่วม": "ในช่วงหลายเดือนที่ผ่านมา ปากีสถานเผชิญกับฝนตกหนักในฤดูมรสุม ประกอบกับธารน้ำแข็งละลายทางตอนเหนือของประเทศ ทำให้เกิดอุทกภัยใหญ่ สร้างความเสียหายให้กับบ้านเรือน ถนนหนทาง รางรถไฟ พื้นที่การเกษตรและปศุสัตว์ กระทบประชาชนแล้วเกือบ 33 ล้านคน และทำให้มีผู้เสียชีวิตแล้วอย่างน้อย 1,391 คนเบื้องต้น มีการประเมินว่ามูลค่าความเสียหายทางเศรษฐกิจ น่าจะอยู่ที่ประมาณ 30,000 ล้านดอลลาร์สหรัฐฯ\n\n\"ปากีสถาน\" ยังวิกฤต เร่งช่วยชีวิตผู้ประสบภัยน้ำท่วม\n\nคลิปไวรัล! ชาวเน็ตแห่ชมนักข่าวปากีสถานลอยคอรายงานน้ำท่วม\n\nที่เขตดาดู (Dadu) มีอย่างน้อย 3 จุด ที่ทางหลวงสินธุจมอยู่ใต้บาดาล จนไม่สามารถใช้สัญจรได้มาหลายสัปดาห์แล้ว\n\nส่วนทางหลวงสายอื่น ๆ ที่เชื่อมต่อพื้นที่ทางตอนเหนือและตอนใต้ ก็ได้รับผลกระทบอย่างหนักจากน้ำท่วมเช่นกัน\n\nเจ้าหน้าที่ท้องถิ่นเขตดาดู ระบุว่า แม้น้ำท่วมในจุดอื่น ๆ ของประเทศจะเริ่มเข้าสู่ช่วงฟื้นฟู แต่เรายังต้องเฝ้าระวัง และเตรียมพร้อมรับมือจนกว่าน้ำท่วม และมวลน้ำจากภูเขาจะผ่านพ้นไป ซึ่งอาจหมายรวมถึงการเจาะทางหลวงสินธุ เพื่อเปิดทางให้น้ำไหลผ่าน\n\nปัจจุบัน แคว้นสินธ์ ซึ่งอยู่ทางตอนใต้ของปากีสถาน มีปริมาณน้ำฝนมากกว่าค่าเฉลี่ยถึง 466% ขณะที่เขตดาดู ซึ่งอยู่ในแคว้นดังกล่าว และมีประชากรกว่า 1 ล้าน 5 แสนคน กลายเป็นพื้นที่รับน้ำทั้งหมด\n\nโดยขณะนี้ 90% ของเขตดาดูจมอยู่ใต้น้ำแล้ว ทำให้เมืองดาดูตกอยู่ในความเสี่ยง ซึ่งรัฐบาลพร้อมสนับสนุนเครื่องจักรและอุปกรณ์ที่จำเป็นในการสร้างกำแพงกั้นน้ำ\n\nขณะที่นักโทษกว่า 200 คน จากเรือนจำดาดู ถูกย้ายไปเมืองไฮเดอราบัด ของอินเดีย แล้วตั้งแต่ก่อนหน้านี้\n\nส่วนที่สหรัฐฯ สำนักบริการสภาพอากาศแห่งชาติออกประกาศเตือนเรื่องน้ำท่วมฉับพลัน ทางภาคตะงันออกเฉียงเหนือของรัฐอิลลินอยส์ ซึ่งรวมถึงจุดที่เป็นสถานีรถไฟใต้ดินทางตอนเหนือของนครชิคาโก หลังมีรายงานว่าฝนตกหนักจนทำให้เกิดน้ำท่วมสูงบริเวณใต้สะพานยกระดับ รถยนต์หลายคันติดค้างกลางน้ำท่วม และมีรายงานว่าน้ำทะลักเข้าท่วมตามอาคารชั้นใต้ดินด้วย\n\nฝนที่ตกอย่างหนัก ทำให้เกิดน้ำท่วมฉับพลันทางตะวันออกเฉียงเหนือของรัฐอิลลินอยส์ รวมถึงบริเวณสถานีรถไฟใต้ดินทางตอนเหนือของนครชิคาโก รถยนต์หลายคันติดค้างอยู่บนท้องถนนที่มีน้ำท่วมสูง รวมถึงตามชั้นใต้ดินด้วย\n\nแม้ฝนจะหยุดตกตั้งแต่ช่วงสายของวันอาทิตย์ แต่ทางการเตือนว่าถนนหลายสายจะยังคงมีน้ำท่วมขังต่อไปอีกระยะหนึ่ง จนกว่าน้ำจะระบายหมด จึงขอเตือนประชาชนให้หลีกเลี่ยงการขับขี่รถไปยังบริเวณที่มีน้ำท่วมขัง และพื้นที่ลุ่มต่ำ\n\nนอกจากนี้ สำนักงานอุตุนิยมวิทยายังคาดการณ์ว่าจะเกิดน้ำท่วมรุนแรงเพิ่มขึ้นในแถบมิดเวสต์\n\n\"แอนติกาและบาร์บูดา\" เล็งลงประชามติเป็นสาธารณรัฐ หลังอังกฤษผลัดแผ่นดิน\n\nญี่ปุ่นจ่อฟรีวีซ่านักท่องเที่ยวต่างชาติ ลุ้น! รวมไทยหรือไม่\n\nอัปเดตข่าวล่าสุดก่อนใคร Add friend ได้ที่ @PPTVOnline",
    "ยูเอ็นเรียกร้องโลกอย่าทิ้งปากีสถาน ชี้เสียหายมากกว่า 1 ล้านล้านบาท": "สำนักข่าวต่างประเทศรายงานจากกรุงอิสลามาบัด ประเทศปากีสถาน เมื่อวันที่ 10 ก.ย. ว่า นายอันโตนิโอ กูเตร์เรส เลขาธิการสหประชาชาติ (ยูเอ็น) เยือนปากีสถาน ระหว่างวันพฤหัสบดีถึงวันศุกร์ที่ผ่านมา เพื่อสำรวจและสังเกตการณ์ สถานการณ์มหาอุทกภัยครั้งรุนแรงที่สุดในรอบหลายทศวรรษ และคร่าชีวิตประชาชนไปแล้วประมาณ 1,400 ราย ตั้งแต่เดือน มิ.ย. ที่ผ่านมา และยังมีผู้คนอีกมากกว่า 33 ล้านคน ได้รับผลกระทบ\n\nนายอันโตนิโอ กูเตร์เรส เลขาธิการสหประชาชาติ แถลงที่กรุงอิสลามาบัด\n\n\n\nทั้งนี้ เลขาธิการยูเอ็นเรียกร้องประชาคมโลก ไม่ทอดทิ้งปากีสถานและร่วมกันมอบความช่วยเหลืออย่างเต็มกำลังให้แก่ประเทศแห่งนี้ ที่ผลการประเมินความเสียหายทางเศรษฐกิจ ณ เวลานี้ เพิ่มขึ้นเป็นมากกว่า 30,000 ล้านดอลลาร์สหรัฐแล้ว (ราว 1.09 ล้านล้านบาท) และยังไม่มีความชัดเจนว่า เป้าหมายการระดมทุน 160 ล้านดอลลาร์สหรัฐ (ราว 5,822.40 ล้านบาท) คืบหน้าไปถึงไหนแล้ว\n\nUN chief Antonio Guterres begins two-day visit to flood-hit Pakistan that officials hope will boost global support for humanitarian crisis affecting millions pic.twitter.com/ZWpWYz3FC3 — TRT World Now (@TRTWorldNow) September 9, 2022\n\nUN chief Guterres arrives in flood-ravaged Pakistan for a two-day visit pic.twitter.com/F9ZC8JtuK6 — TRT World Now (@TRTWorldNow) September 9, 2022\n\n\n\nขณะที่นายกรัฐมนตรีเชห์บาซ ชารีฟ กล่าวว่า ตราบใดที่ยังคงไม่ได้รับความสนับสนุนจากอย่างเพียงพอจากภายนอก ปากีสถานจะยังคงประสบกับภาวะวิกฤติเช่นนี้ต่อไป ด้านกระทรวงการวางแผนของปากีสถานเตรียมประกาศปรับลด คาดการณ์อัตราการเติบโตของผลิตภัณฑ์มวลรวมในประเทศ (จีดีพี) จาก 5% ลงมาอยู่ที่ 3% ในปีนี้\n\n\n\nอนึ่ง เฉพาะช่วงเวลาระหว่างเดือน ก.ค.-ส.ค. ที่ผ่านมา ปากีสถานมีฝนตกเฉลี่ยสะสม 391 มิลลิเมตร สูงกว่าค่าเฉลี่ยในรอบเกือบ 30 ปีที่ผ่านมา ถึงเกือบ 190% ส่วนรายงานขององค์การอนามัยโลก (ดับเบิลยูเอชโอ) คาดการณ์ว่า ประชาชนมากกว่า 6.4 ล้านคนในพื้นที่ประสบภัย ต้องการความช่วยเหลือด้านมนุษยธรรมอย่างเร่งด่วน.\n\nเครดิตภาพ : REUTERS",
    "เด็กปากีสถานเสียชีวิตกว่า400รายจากเหตุน้ำท่วมใหญ่": "วิกฤตด้านมนุษยธรรมจากน้ำท่วมปากีสถานเลวร้ายยิ่งขึ้น มีเด็กเสียชีวิตมากถึง 1 ใน 3 จากจำนวนผู้เสียชีวิตทั้งหมดเกือบ 1,300 ราย รัฐบาลขอความช่วยเหลือครั้งมโหฬารจากประชาคมโลก\n\nสำนักงานบรรเทาภัยพิบัติแห่งชาติปากีสถาน รายงานว่า จำนวนผู้เสียชีวิตจากอุทกภัยในช่วงฤดูมรสุมตั้งแต่วันที่ 14 มิ.ย. จนถึงวันเสาร์เพิ่มเป็น 1,282 ราย และ 1 ใน 3 เป็นเด็กหรือราว 470 ราย โดยเฉพาะวันเสาร์วันเดียวมีผู้เสียชีวิต 57 ราย เป็นเด็กถึง 25 ราย นอกจากนี้ องค์กรยูนิเซฟ เปิดเผยว่า ในบรรดาผู้ประสบภัยมากถึง 33 ล้านคนทั่วประเทศ มีเด็กมากกว่า 3 ล้านคนที่ต้องการความช่วยเหลือเร่งด่วน สืบเนื่องจากมีการระบาดของโรคที่มากับน้ำท่วม การจมน้ำ และการขาดสารอาหาร และน้ำท่วมทำให้โรงเรียนได้รับความเสียหายหรือพังย่อยยับ 17,566 หลังทั่วประเทศ ยิ่งซ้ำเติมวิกฤตด้านการศึกษาที่โรงเรียนต้องปิดเรียนมานาน 2 ปีเนื่องจากการระบาดของโควิด-19\n\nน้ำท่วมครอบคลุมพื้นที่ 1 ใน 3 ทั่วประเทศ และแม้บางแห่งมีระดับน้ำลดลง ชาวบ้านเริ่มเก็บกวาดความเสียหายของบ้านเรือน แต่คาดว่ารัฐบาลต้องใช้เวลาอีกหลายเดือนในการฟื้นฟูประเทศ จึงจำเป็นต้องได้รับความช่วยเหลือในระยะยาว รัฐบาลูชิสถาน และรัฐสินธ์ในภาคใต้ได้รับความเสียหายหนักที่สุด โดยโครงสร้างพื้นฐานและระบบประปาเสียหายอย่างมาก และอาห์ซาน อิกบัล รัฐมนตรีวางแผนนโยบาย กล่าวเรียกร้องเมื่อวันเสาร์ว่า ต้องการความช่วยเหลือด้านมนุษยธรรมครั้งมโหฬาร",
    "ปากีสถานอ่วม น้ำท่วมหนักกระทบ 33 ล้านคน เสียชีวิต 1,136 คน": "ปากีสถานยังคงวิกฤต พื้นที่ 1 ใน 3 ของประเทศยังจมอยู่ใต้น้ำ ตัวเลขผู้เสียชีวิตเพิ่มเป็นกว่า 1,100 คน เบื้องต้นคาดมูลค่าความเสียหายสูงกว่า 1 หมื่นล้านดอลลาร์สหรัฐ ขณะที่สหประชาชาติ ประกาศระดมทุนช่วยเหลือ\n\nวันนี้ (31 ส.ค.2565) สถานการณ์น้ำท่วมในปากีสถาน ตัวเลขผู้เสียชีวิตเพิ่มขึ้นเป็นมากกว่า 1,136 คน ในจำนวนนี้เป็นเด็กอย่างน้อย 380 คน และบาดเจ็บอีกกว่า 1,600 คน ขณะที่บ้านเรือน เสียหายประมาณ 1,000,000 หลังคาเรือน\n\nนอกจากนี้ ยังส่งผลให้พื้นที่ 1 ใน 3 ของประเทศจมอยู่ใต้น้ำ สร้างความเสียหายต่อบ้านเรือน ธุรกิจห้างร้านต่าง ๆ โครงสร้างพื้นฐานของเมือง จนไปถึงพืชผลทางการเกษตร\n\nอุทกภัยครั้งใหญ่นี้กระทบประชาชนร่วม 33 ล้านคน หรือ 15% ของประชากรทั้งหมด คาดว่าประชากรร่วม 500,000 คน ต้องย้ายไปพักอาศัยในศูนย์พักพิงชั่วคราว ขณะที่ตัวเลขจริงอาจสูงกว่านี้\n\nหน่วยงานด้านการจัดการภัยพิบัติ เปิดเผยว่า ล่าสุดนำเฮลิคอปเตอร์ไปรับผู้ประสบภัยออกจากพื้นที่อีกกว่า 300 คน\n\nในรอบ 3 เดือนที่ผ่านนับจนถึงเดือนนี้ปริมาณฝนที่ตกในปากีสถานอยู่ที่ 390.7 มิลลิเมตร ซึ่งสูงกว่าค่าเฉลี่ย 30 ปี ถึง 190% ขณะที่ในแคว้นสินธ์ ซึ่งมีประชากร 50 ล้านคน ได้รับผลกระทบมากที่สุด และปริมาณน้ำฝนมากกว่าค่าเฉลี่ย 30 ปีถึง 466%\n\nขณะที่ภาพถ่ายจากดาวเทียมจาก Planet Labs PBC ของสหรัฐฯ แสดงให้เห็นภาพความเสียหายเป็นวงกว้างที่เกิดขึ้นในหลายพื้นที่ หลังจากปากีสถานเผชิญน้ำท่วมฉับพลันทั่วประเทศ เปรียบเทียบภาพก่อนและหลังจะเห็นบริเวณที่น้ำท่วมกินพื้นที่กว้างกว่าแหล่งน้ำปกติหลายเท่าตัว\n\nสหประชาชาติระดมทุนช่วยเหลือปากีสถาน\n\nขณะที่ อันโตนิโอ กูเตร์เรส เลขาธิการองค์การสหประชาชาติระบุว่า ปากีสถานกำลังเผชิญกับมรสุมครั้งรุนแรงกว่าปกติ พร้อมเรียกร้องให้บรรดาผู้นำทั่วโลกให้ความสนใจและจัดลำดับความสำคัญให้กับสถานการณ์ที่เกิดขึ้น\n\nกูเตร์เรส ประกาศระดมทุนจำนวน 160 ล้านดอลลาร์สหรัฐ หรือประมาณ 5,800 ล้านบาท เพื่อเป็นทุนในการส่งมอบความช่วยเหลือทั้งด้านอาหาร น้ำสะอาด สุขาภิบาล การศึกษาฉุกเฉิน รวมทั้งการสนับสนุนและการป้องกันต่าง ๆ ซึ่งคาดว่าเงินจำนวนนี้จะช่วยเหลือผู้ประสบภัยได้มากกว่า 5,000,000 คน\n\nด้านผู้ประสานงานด้านมนุษยธรรมปากีสถานแห่งยูเอ็น (UN Resident and Humanitarian Coordinator) ระบุว่า จำเป็นต้องใช้เงินเพื่อจัดหาอาหารสำหรับเด็กและให้ที่พักพิงแก่ผู้คนอีกจำนวนมาก ท่ามกลางการช่วยเหลือด้านอื่น ๆ ซึ่งรวมถึงการฉีดวัคซีนสำหรับปศุสัตว์\n\nขณะที่ รัฐมนตรีต่างประเทศปากีสถาน ระบุว่า เป็นความรับผิดชอบร่วมกันที่จะพยายามอย่างเต็มที่เพื่อช่วยเหลือผู้ได้รับผลกระทบหลายล้านคนให้กลับคืนสู่ชีวิตปกติ\n\nตามการประเมินของรัฐบาลปากีสถาน เบื้องต้นคาดว่า ความหายนะครั้งนี้ทำให้เกิดความเสียหายต่อเศรษฐกิจถึง 10,000 ล้านดอลลาร์สหรัฐ หรือประมาณ 360,000 ล้านบาท\n\nด้านอิมราน ข่าน อดีตนายกรัฐมนตรีปากีสถาน จัด telethon หรือรายการเปิดสายระดมทุนนาน 3 ชั่วโมง เพื่อรับบริจาคเงินนำไปช่วยเหลือผู้ประสบภัยในครั้งนี้ โดยได้รับเงินบริจาคมากกว่า 22.5 ล้านดอลลาร์สหรัฐ หรือประมาณ 820 ล้านบาท\n\n\n\nเหตุอุทกภัยในครั้งนี้ไม่เพียงแต่ส่งผลกระทบต่อประชาชนเท่านั้นแต่สัตว์ต่าง ๆ ก็ได้รับผลกระทบไม่แพ้กันเช่นเดียวกับศูนย์พักพิงสุนัขทางตะวันตกเฉียงเหนือของปากีสถาน ที่ต้องเร่งอพยพสุนัขหลายร้อยตัวออกจากพื้นที่เพื่อความปลอดภัย",
    "ช็อก นาทีโรงแรมถล่ม หลังโดนน้ำเซาะ อุทกภัยใหญ่ปากีสถาน ตายทะลุพัน (คลิป)": "",
    "UN แนะปากีสถานระงับจ่ายหนี้ต่างประเทศ เร่งพลิกฟื้นวิกฤตจากน้ำท่วมก่อน : อินโฟเควสท์": "หนังสือพิมพ์ไฟแนนเชียล ไทม์สรายงานในวันนี้ (23 ก.ย.) โดยอ้างบันทึกด้านนโยบายขององค์การสหประชาชาติ (UN) ว่า ปากีสถานควรระงับการจ่ายคืนหนี้ต่างประเทศและเจรจาปรับโครงสร้างเงินกู้ร่วมกับบรรดาเจ้าหนี้ เนื่องจากเหตุการณ์น้ำท่วมครั้งใหญ่ที่เกิดขึ้นในปากีสถานเมื่อไม่นานมานี้ได้ส่งผลให้วิกฤตการเงินในประเทศทวีความรุนแรงมากขึ้น\n\nบันทึกซึ่งโครงการพัฒนาแห่งสหประชาชาติ (UN Development Programme) จะส่งให้กับรัฐบาลปากีสถานในสัปดาห์นี้ระบุว่า กลุ่มเจ้าหนี้ของปากีสถานควรพิจารณาการผ่อนปรนหนี้สิน เพื่อเปิดทางให้คณะบริหารของรัฐบาลปากีสถานสามารถให้ความสำคัญกับการจัดสรรเงินเพื่อรับมือกับภัยพิบัติมากกว่าการชำระคืนเงินกู้\n\nปากีสถานประมาณการไว้ก่อนหน้านี้ว่า ความเสียหายจากภัยพิบัติน้ำท่วมในครั้งนี้จะอยู่ที่ 3 หมื่นล้านดอลลาร์ ขณะที่รัฐบาลปากีสถาน และนายอันโตนิโอ กูเตอร์เรส เลขาธิการ UN ระบุว่า เหตุการณ์น้ำท่วมครั้งนี้เกิดจากปัญหาโลกร้อน\n\nนอกจากนี้ บันทึกของ UN ยังระบุถึงการแนะนำให้ปากีสถานปรับโครงสร้างหนี้หรือสวอปหนี้ เพื่อที่กลุ่มเจ้าหนี้จะสามารถยกหนี้สินให้เพื่อแลกกับการที่ปากีสถานที่จะต้องลงทุนในโครงสร้างพื้นฐานที่มีความยืดหยุ่นต่อสภาพภูมิอากาศที่เปลี่ยนแปลง\n\nทั้งนี้ เหตุการณ์น้ำท่วมในปากีสถานได้ส่งผลกระทบต่อประชาชน 33 ล้านคน, สร้างความเสียหายเป็นเงินหลายพันล้านดอลลาร์ และคร่าชีวิตประชาชนกว่า 1,500 คน ซึ่งสถานการณ์ดังกล่าวทำให้เกิดความกังวลว่า ปากีสถานจะไม่สามารถชำระหนี้\n\nโดย สำนักข่าวอินโฟเควสท์ (23 ก.ย. 65)\n\nTags: UN",
    "ปากีสถานเตรียมเจาะทางหลวงหลัก ป้องกันเมืองดาดูจากน้ำท่วม": "สำนักข่าวรอยเตอร์ส รายงานจากเมืองดาดู ประเทศปากีสถาน เมื่อวันที่ 12 ก.ย. ว่า อุทกภัยจากมรสุมและธารน้ำแข็งที่ละลายเป็นประวัติการณ์ทางตอนเหนือของปากีสถาน ส่งผลกระทบต่อประชาชนกว่า 33 ล้านคน และมีผู้เสียชีวิตแล้วอย่างน้อย 1,391 ราย อีกทั้งน้ำท่วมยังทำลายบ้านเรือน, ถนน, ทางรถไฟ, ปศุสัตว์ และพืชผลจำนวนมหาศาล ซึ่งการประเมินค่าความเสียหายอยู่ที่ประมาณ 3 หมื่นล้านดอลลาร์สหรัฐ (ประมาณ 1.1 ล้านล้านบาท)\n\nI have never seen climate carnage on the scale of the floods here in Pakistan.\n\n\n\nAs our planet continues to warm, all countries will increasingly suffer losses and damage from climate beyond their capacity to adapt.\n\n\n\nThis is a global crisis. It demands a global response. pic.twitter.com/5nqcJIMoIA — António Guterres (@antonioguterres) September 10, 2022\n\nนอกจากนี้ มีพื้นที่อย่างน้อย 3 จุดในเขตดาดู ที่ทางหลวงสินธุจมอยู่ใต้บาดาล ทำให้มีการระงับการจราจรนานหลายสัปดาห์ ส่วนทางหลวงสายอื่นของปากีสถานที่เชื่อมต่อพื้นที่ตอนเหนือและตอนใต้ก็ได้รับผลกระทบอย่างหนักจากน้ำท่วมเช่นกัน\n\nทหารปากีสถานช่วยเหลือผู้สูงอายุ อพยพออกจากพื้นที่ประสบอุทกภัย ที่หมู่บ้านอาราซี ในเมืองเซห์วาน ทางตอนกลางของประเทศ\n\n“อุทกภัยอื่น ๆ ทั้งหมดที่กระทบพื้นที่หลายส่วนของประเทศกำลังเข้าสู่ช่วงของการฟื้นฟู แต่พวกเรายังคงต้องเฝ้าระวังและเตรียมรับมือ จนกว่าน้ำท่วมและกระแสน้ำจากเนินเขาเหล่านี้จะผ่านไปในที่สุด” นายไซเอด มูร์ทาซา อาลี ชาห์ กรรมาธิการประจำเขตดาดู กล่าวเสริมว่ามาตรการรับมืออาจหมายถึง การเจาะทางหลวงเพื่อให้น้ำท่วมไหลผ่านด้วย\n\nประชาชนแย่งกันรับแจกอาหารจากหน่วยงานบรรเทาทุกข์ ที่เมืองเซห์วาน ในปากีสถาน\n\nขณะที่หน่วยงานของสหประชาชาติ (ยูเอ็น) ได้เริ่มดำเนินการเกี่ยวกับการประเมินความต้องการของปากีสถาน เพื่อพัฒนาแผนการฟื้นฟูบูรณะหลังภัยพิบัติ หลังปากีสถานได้รับปริมาณน้ำฝนมากถึง 391 มม. หรือมากกว่าค่าเฉลี่ย 30 ปีเกือบ 190% เมื่อเดือน ก.ค. และ ส.ค. ที่ผ่านมา\n\n“90% ของเขตดาดูถูกน้ำท่วม เมืองดาดูยังคงอยู่ภายใต้ภัยคุกคาม และเรากำลังพยายามปกป้องเมืองเอาไว้” ชาห์ กล่าวเพิ่มเติมว่า รัฐบาลปากีสถานได้จัดหาเครื่องจักรและวัสดุทั้งหมดที่จำเป็นสำหรับการสร้างกำแพงกั้นน้ำแล้ว.\n\nเครดิตภาพ : REUTERS",
    "น้ำท่วมหนัก! ปากีสถาน วอนนานาชาติช่วยเหลือกำลังเงินเพิ่ม": "นายซัลมาน ซูฟี เจ้าหน้าที่กระทรวงมหาดไทยของปากีสถาน บอกกับสำนักข่าวบีบีซีว่า ปากีสถานต้องการความช่วยเหลือจากนานาชาติเพิ่มขึ้นอย่างมาก โดยที่ผ่านมา สหรัฐอเมริกา สหราชอาณาจักร สหรัฐอาหรับเอมิเรตส์ และอีกหลายประเทศ ได้ตอบสนองคำขอความช่วยเหลือแล้ว แต่ปากีสถานต้องการเงินอีกมากสำหรับให้ความช่วยเหลือผู้ประสบภัยพิบัติในฤดูมรสุมครั้งนี้\n\n\n\nนายซูฟีย้ำว่า รัฐบาลปากีสถานกำลังทำทุกอย่างที่ทำได้ และได้โยกเงินจากโครงการพัฒนาต่างๆ เพื่อช่วยเหลือประชาชนที่ได้รับผลกระทบแล้ว\n\nปากีสถานประกาศภาวะฉุกเฉิน หลังน้ำท่วมกระทบผู้คนกว่า 33 ล้าน\n\nโลกร้อนและมลพิษ กระทบภาคการท่องเที่ยวเมืองลาฮอร์ของปากีสถาน\n\nด้าน นายกรัฐมนตรีเชห์บาซ ชารีฟ ที่เดินทางลงพื้นที่สำรวจความเสียหายอุทกภัยในแคว้นสินธ์ เรียกร้องให้มหาเศรษฐี หรือผู้ที่มีฐานะร่ำรวยให้การช่วยเหลือผู้ประสบภัยพิบัติในพื้นที่ยากจนของประเทศ พร้อมขอความช่วยเหลือในการบรรเทาทุกข์จากประชาคมระหว่างประเทศ\n\nก่อนหน้านี้ รัฐบาลปากีสถาน ประกาศภาวะฉุกเฉิน และระดมกำลังทหารของกองทัพ เพื่อรับมือภัยพิบัติครั้งมหากาฬที่คร่าชีวิตประชาชนในประเทศแล้วเกือบ 1,000 คน และมีแนวโน้มจะเพิ่มขึ้นอีก\n\n\n\nอิทธิพลของฝนที่ตกหนักในช่วงฤดูมรสุมและน้ำท่วมรุนแรง ส่งผลกระทบต่อประชาชนปากีสถานแล้วกว่า 33 ล้านคน คิดเป็น 1 ใน 7 ของประชากรทั้งประเทศ และสร้างความเสียหายให้กับบ้านเรือนเกือบ 1 ล้านหลัง\n\n\n\nที่เมืองคัยปูร์ในแคว้นสินธ์ ทางตะวันออกเฉียงใต้ของประเทศ ประชาชนโอดครวญว่ายังไม่ได้รับความช่วยเหลือใดๆ จากรัฐบาล หลังบ้านเรือนถูกทำลายจากน้ำท่วม\n\nส่วนที่แคว้นไคเบอร์ปัคตูนควา ทางตะวันตกเฉียงเหนือของประเทศ ประชาชนหลายพันคนต้องอพยพออกจากที่พักอาศัยหลังแม่น้ำหลายสายล้นตลิ่ง ทำให้เกิดน้ำท่วมฉับพลัน มีรายงานตลิ่งทรุด อาคารสิ่งปลูกสร้างหลายแห่งถูกซัดไปกับกระแสน้ำเชี่ยวกราก\n\n\n\nเช่นเดียวกับโรงแรมนิวฮันนีมูน โรงแรมหรูยอดนิยม บนริมฝั่งแน่น้ำสวาทในหุบเขากาลัม ที่พังถล่มลงมาในพริบตา สร้างความตกตะลึงให้กับคนในเหตุการณ์ที่ต่างก็วิ่งหนีเอาชีวิตรอดกันอุตลุด อย่างไรก็ตาม ไม่มีรายงานผู้บาดเจ็บหรือเสียชีวิตจากเหตุการณ์ครั้งนี้ แต่อย่างใด\n\n\n\nปกติ ปากีสถานจะเผชิญกับน้ำท่วมในช่วงฤดูมรสุมอยู่แล้ว แต่ประชาชนบอกว่าฝนที่ตกในครั้งนี้ต่างออกไป และหนักกว่าที่พวกเขาเคยเจอ ถือเป็นหายนะครั้งร้ายแรงที่สุด\n\nอัปเดตข่าวล่าสุดก่อนใคร Add friend ได้ที่ @PPTVOnline",
    "ดับเพิ่ม37รายน้ำท่วมปากีสถาน ดันยอดตายสะสมพุ่ง 1,545 ราย": "ปากีสถานเผยมีผู้เสียชีวิตจากน้ำท่วมฉับพลันสืบเนื่องจากฝนที่ตกหนักในฤดูมรสุมของประเทศ เพิ่มอีกอย่างน้อย 37 ราย ส่งผลให้ยอดเสียชีวิตสะสมเพิ่มขึ้นเป็น 1,545 รายแล้ว\n\nสำนักงานจัดการภัยพิบัติแห่งชาติของปากีสถาน เผยว่า มีผู้เสียชีวิตเพิ่มอีกอย่างน้อย 37 ราย และบาดเจ็บอีก 92 ราย จากเหตุน้ำท่วมฉับพลันสืบเนื่องจากฝนที่ตกหนักในฤดูมรสุมของประเทศ ซึ่งในจำนวนผู้เสียชีวิตรายใหม่นี้มีเด็ก 16 ราย และมีผู้หญิง 7 ราย การเสียชีวิตเพิ่มดังกล่าว ทำให้ยอดผู้เสียชีวิตในปากีสถานจากเหตุน้ำท่วมฉับพลันเพราะฝนตกหนักในหน้ามรสุม ซึ่งเริ่มตั้งแต่กลางเดือนมิ.ย.ที่ผ่านมา เพิ่มขึ้นเป็น 1,545 รายแล้ว ขณะยอดผู้บาดเจ็บทะยานแตะ 12,860 ราย\n\nรายงานที่เผยแพร่โดยสำนักงานฯ ระบุว่าในบรรดาผู้เสียชีวิตจากเหตุฝนตกหนักหรืออุบัติเหตุที่เกี่ยวข้องกับน้ำท่วม เป็นเด็ก 552 ราย และผู้หญิง 315 ราย ทั้งนี้ แคว้นสินธ์ทางตอนใต้ของปากีสถานเป็นภูมิภาคที่ได้รับผลกระทบหนักหน่วงที่สุดด้วยยอดผู้เสียชีวิต 678 ราย ตามมาด้วยแคว้นไคเบอร์ปัคตูนควาทางตะวันตกเฉียงเหนือ รายงานผู้เสียชีวิต 306 ราย และ แคว้นบาลูจิสถานทางตะวันตกเฉียงใต้รายงาน 299 ราย",
    "ปากีสถานน้ำท่วมหนัก ประชาชนราว 33 ล้านคน เดือดร้อน": "วันนี้ (28 ส.ค. 65) สำนักข่าวต่างประเทศรายงานว่า ประเทศปากีสถานเผชิญกับน้ำท่วมหนัก นับตั้งแต่ช่วงกลางเดือนมิถุนายนที่ผ่านมา ฤดูมรสุมที่พัดถล่มปากีสถาน ทำให้มีผู้เสียชีวิตแล้วมากกว่า 1,000 คน และบาดเจ็บอีกเกือบ 1,500 คน และประชาชนทั่วประเทศราว 33 ล้านคน ได้รับผลกระทบ นอกจากนี้เส้นทางถนนกว่า 3,100 กิโลเมตร และสะพานอีกเกือบ 150 แห่ง ได้รับความเสียหาย รวมทั้งเกิดภาวะขาดแคลนอาหารอย่างหนักทางนายกรัฐมนตรีปากีสถานออกมาร้องความช่วยเหลือจากนานาชาติ หลังประเทศต้องเผชิญกับน้ำท่วมฉับพลันรอบใหม่ในพื้นที่ทางตอนเหนือของประเทศ โดยระดับน้ำในแม่น้ำคาบูล เพิ่มขึ้นอย่างรวดเร็ว ทำให้สะพานสายหลักแห่งหนึ่งพังเสียหาย ตัดขาดประชาชนหลายชุมชน ขณะเดียวกัน ผู้ประสบภัยราว 18,000 คน ต้องอพยพออกจากบ้านเรือนของตนเอง ซึ่งหลายครอบครัวต้องขนข้าวของและสัตว์เลี้ยงขึ้นไปพักอาศัยบนถนนทั้งนี้ ทางการปากีสถานเปิดเผยว่า ประเทศตุรกีได้ส่งเจ้าหน้าที่กู้ภัยเข้าช่วยเหลือแล้ว ส่วนสหรัฐอเมริกา, สหราชอาณาจักร และสหรัฐอาเหรับเอมิเรสต์ ได้ส่งงบประมาณมาช่วยเหลือ แต่ปากีสถานยังต้องการงบช่วยเหลืออีกจำนวนมาก",
    "ปากีสถานวอนทั่วโลก-IMF ช่วยเหลือ หลังเผชิญน้ำท่วมครั้งใหญ่ : อินโฟเควสท์": "นายบิลาวัล บุตโต-ซาร์ดารี รัฐมนตรีต่างประเทศปากีสถานเปิดเผยว่า ปากีสถานต้องการความช่วยเหลือด้านการเงินจากนานาประเทศ เพื่อรับมือกับวิกฤตน้ำท่วมครั้งใหญ่ และคาดหวังว่ากองทุนการเงินระหว่างประเทศ IMF จะให้ความช่วยเหลือเช่นกัน โดยพิจารณาผลกระทบทางเศรษฐกิจที่เกิดขึ้นจากน้ำท่วมครั้งนี้\n\nปากีสถานเผชิญกับน้ำท่วมครั้งใหญ่เนื่องจากฝนในฤดูมรสุนที่รุนแรงผิดปกติได้ก่อให้เกิดน้ำท่วมอย่างรุนแรงทั้งในตอนเหนือและตอนใต้ของปากีสถาน ซึ่งส่งผลกระทบใหญ่หลวงต่อประชาชนกว่า 30 ล้านคน และคร่าชีวิตผู้คนไปมากกว่า 1,000 คนในขณะนี้\n\nนายบุตโต-ซาร์ดารี กล่าวกับผู้สื่อข่าวว่า “ผมไม่เคยเห็นภัยพิบัติครั้งใหญ่ขนาดนี้มาก่อน ยากที่จะหาคำไหนมาบรรยาย เราถูกพายุถาโถมเข้ามาทุกด้าน พืชผลทางการเกษตรสำหรับการดำรงชีพของชาวปากีสถานเสียหายย่อยยับ เหตุการณ์นี้จะส่งผลกระทบต่อเศรษฐกิจโดยรวมของประเทศอย่างแน่นอน”\n\nทั้งนี้ ปากีสถานเผชิญกับปัญหาทางเศรษฐกิจอยู่ก่อนแล้วในหลาย ๆ ด้าน ไม่ว่าจะเป็นเงินเฟ้อที่พุ่งขึ้นอย่างรุนแรง ค่าเงินที่อ่อนลง และการขาดดุลในบัญชีเดินสะพัด\n\nรายงานระบุว่า คณะกรรมการบริหารของ IMF จะตัดสินใจในสัปดาห์นี้ว่า จะอนุมัติเงินเบิกจ่ายเพื่อช่วยเหลือปากีสถานจำนวน 1.2 พันล้านดอลลาร์หรือไม่ ซึ่งเงินดังกล่าวเป็นส่วนหนึ่งของโครงการช่วยเหลือปากีสถานงวดที่ 7 และ 8\n\nนายบุตโต-ซาร์ดารี คาดหวังว่า คณะกรรมการ IMF จะอนุมัติการเบิกจ่ายเงินช่วยเหลือดังกล่าว เมื่อพิจารณาจากการทำข้อตกลงระหว่างเจ้าหน้าที่ของปากีสถานและเจ้าหน้าที่ IMF นอกจากนี้เขาคาดหวังว่า IMF จะพิจารณาถึงความเสียหายที่เกิดขึ้นจากน้ำท่วม\n\nโดย สำนักข่าวอินโฟเควสท์ (29 ส.ค. 65)\n\nTags: น้ำท่วม",
    "สารพัดโรคที่มากับน้ำท่วมรุมเร้า ซ้ำเติมชาวปากีสถาน": "",
    "ปากีสถานวอนโลกช่วย หลังเจอหายนะภัยน้ำท่วมหนัก ดับทะลุพัน": "ปากีสถานวอนโลกช่วย หลังเจอหายนะภัยน้ำท่วมหนัก ดับทะลุพัน\n\nปากีสถานร้องขอความช่วยเหลือจากนานาประเทศหลังประสบภัยพิบัติน้ำท่วมหนัก ที่ส่งผลกระทบกับประชาชนถึง 33 ล้านคน ซึ่งคิดเป็นสัดส่วนประชากรถึง 15% ในประเทศ ขณะที่ยอดผู้เสียชีวิตก็เพิ่มขึ้นเป็นกว่า 1,000 รายแล้ว\n\nเจ้าหน้าที่กระทรวงมหาดไทยปากีสถานเผยว่า ขณะนี้สหรัฐอเมริกา สหราชอาณาจักร สหรัฐอาหรับเอมิเรตส์ และอีกหลายประเทศ ได้ให้ความช่วยเหลือปากีสถานเพื่อการรับมือกับผลกระทบจากน้ำท่วมที่เกิดขึ้นแล้ว แต่จำเป็นที่ปากีสถานจะต้องมีเงินสนับสนุนมากกว่าที่ได้รับในขณะนี้\n\nนอกจากผู้เสียชีวิตเกินพันรายแล้ว สถานการณ์น้ำท่วมที่เกิดขึ้นทั่วประเทศยังทำให้ชาวปากีสถานหลายล้านคนต้องกลายเป็นผู้พลัดถิ่นนับตั้งแต่เดือนมิถุนายนที่ผ่านมา ขณะที่รัฐบาลปากีสถานก็กำลังทำทุกวิถีทางเพื่อช่วยเหลือประชาชนที่ได้รับผลกระทบ\n\nปากีสถานได้ร้องขอความช่วยเหลือเพิ่มเติมจากต่างประเทศเพื่อรับมือกับอุทกภัยใหญ่ครั้งนี้ เพราะก่อนหน้านี้ประเทศก็ต้องต่อสู้กับปัญหาเศรษฐกิจ และเมื่อสถานการณ์ดูจะมีสัญญาณที่ดีขึ้น ก็ต้องมาเจอกับน้ำท่วมหนักเนื่องจากฤดูมรสุมที่รุนแรงกว่าปกติ ขณะที่ได้มีการผันเงินจำนวนมากที่เตรียมไว้สำหรับโครงการเพื่อการพัฒนาต่างๆ ไปช่วยเหลือผู้ที่ได้รับผลกระทบแล้ว\n\nนายชาห์บาซ ชารีฟ นายกรัฐมนตรีปากีสถาน กล่าวว่า ความสูญเสียที่เกิดขึ้นจากน้ำท่วมปีนี้เทียบได้กับความสูญเสียที่เกิดจากน้ำท่วมในปี 2553-2554 ซึ่งถือว่าเลวร้ายที่สุดเป็นประวัติการณ์",
    "ปากีสถานจ่อรับมวลน้ำเพิ่มอีกสุดสัปดาห์นี้ หลังฝนตกหนักในอินเดีย": "วานนี้ (15 กันยายน) สื่อของปากีสถานรายงานว่า หลายพื้นที่ของประเทศอาจต้องรับมวลน้ำเพิ่มอีกในช่วงสุดสัปดาห์นี้ หลังพยากรณ์อากาศระบุว่าจะมีฝนตกหนักในรัฐมัธยประเทศของอินเดีย ซึ่งเป็นประเทศเพื่อนบ้านที่อยู่ติดกัน ซึ่งอาจทำให้ระดับน้ำในแม่น้ำบางสายของปากีสถานสูงขึ้นในวันเสาร์ (17 กันยายน) และอาจเกิดน้ำท่วมตามมา ส่วนยอดผู้เสียชีวิตขณะนี้พุ่งขึ้นเฉียด 1,500 รายแล้ว ขณะมูลค่าความเสียหายอาจทะยานแตะ 3 หมื่นล้านดอลลาร์สหรัฐ\n\nปัจจุบันพื้นที่กว่า 1 ใน 3 ของปากีสถานกำลังจมอยู่ใต้บาดาลจากเหตุน้ำท่วมใหญ่ที่กินเวลามากว่า 2 เดือน โดยยอดผู้เสียชีวิตอยู่ที่ 1,486 ราย ในจำนวนดังกล่าวเป็นเด็กราว 530 ราย ขณะมีประชาชนได้รับผลกระทบกว่า 33 ล้านคน โดยผู้เชี่ยวชาญได้แนะนำให้เจ้าหน้าที่เร่งอพยพประชาชนที่อาศัยอยู่ใกล้แม่น้ำ เพื่อป้องกันไม่ให้มีการเสียชีวิตหรือทรัพย์สินเพิ่มเติมอีก\n\nนอกเหนือจากปัญหาความเสียหายด้านโครงสร้างพื้นฐานและสิ่งปลูกสร้างต่างๆ ที่ถูกน้ำพัดพานั้น ตอนนี้ปากีสถานยังเสี่ยงเผชิญกับวิกฤตด้านความมั่นคงทางอาหาร เนื่องจากพืชผลเสียหายหนัก และปศุสัตว์ก็ล้มตายหลายแสนตัวจากน้ำท่วมในครั้งนี้ ขณะประชาชนหลายคนเริ่มมีอาการป่วยจากโรคติดเชื้อทางเดินอาหารซึ่งเกิดจากแหล่งน้ำที่ไม่สะอาด รวมถึงโรคไข้เลือดออกและมาลาเรีย เพราะน้ำนิ่งที่ท่วมขังนั้นกลายเป็นแหล่งเพาะพันธุ์ยุงชั้นดี\n\nอย่างไรก็ตาม ยังพอมีข่าวดีอยู่ด้วยคือแคว้นสินธ์ ซึ่งเป็นหนึ่งในพื้นที่ที่ได้รับผลกระทบหนักสุดของประเทศนั้น มีระดับน้ำลดลงแล้ว แต่ผลผลิตข้าวก็ได้รับความเสียหายไปมากกว่า 70% สถานการณ์ที่เกิดขึ้นอาจบีบให้ปากีสถานต้องนำเข้าอาหารเพิ่มเติม ซึ่งนั่นจะยิ่งสร้างแรงกดดันต่อตลาดสินค้าการเกษตรโลกที่มีภาวะตึงตัวอยู่แล้วจากสงครามยูเครน-รัสเซีย โดยปากีสถานเพิ่งได้รับเงิน 1.16 พันล้านดอลลาร์สหรัฐจากกองทุนการเงินระหว่างประเทศ (IMF) เพื่อนำมาใช้ในเหตุบรรเทาทุกข์เร่งด่วน\n\nภาพ: Farhan Khan/Anadolu Agency via Getty Images\n\nอ้างอิง:",
    "ปากีสถานคาดใช้เวลาอีก 6 เดือน กว่าที่วิกฤตน้ำท่วมใหญ่จะคลี่คลาย": "ทางการปากีสถานเตือนว่า อาจต้องใช้เวลาถึง 6 เดือน กว่าที่ระดับน้ำซึ่งเกิดจากอุทกภัยร้ายแรงจะลดลงในพื้นที่ที่ได้รับผลกระทบหนักที่สุดของประเทศ ท่ามกลางความกลัวที่เพิ่มขึ้นจากโรคที่มากับน้ำ เช่น อหิวาตกโรค และไข้เลือดออก\n\nอุทกภัยครั้งใหญ่ในปากีสถานเกิดขึ้นตั้งแต่ช่วงกลางเดือน มิ.ย. จากมรสุมและฝนที่ตกมากเป็นประวัติการณ์ ปะกอบกับการละลายของธารน้ำแข็งในภูเขาทางตอนเหนือ ซึ่งหลายฝ่ายประเมินว่า อาจเป็นหนึ่งในผลกระทบที่เกิดจากภาวะโลกร้อน\n\n“ปากีสถาน” เล็งเจาะทางหลวงหลัก ป้องกันน้ำท่วม\n\nคลิปไวรัล! ชาวเน็ตแห่ชมนักข่าวปากีสถานลอยคอรายงานน้ำท่วม\n\nน้ำท่วมปากีสถาน คาดเสียหายสูงกว่า 10,000 ล้านดอลลาร์ เสี่ยงขาดแคลนอาหาร\n\nเหตุน้ำท่วมครั้งใหญ่นี้ คร่าชีวิตผู้คนในปากีสถานไปแล้วกว่า 1,400 คน และส่งผลกระทบต่ออีก 33 ล้านชีวิตที่ส่วนใหญ่ต้องอพยพออกจากบ้านของตัวเอง นอกจากนี้ยังมีบ้านเรือน ถนน ทางรถไฟ ปศุสัตว์ และพืชผลเสียหายมหาศาล ขณะนี้คาดว่า ความเสียหายจะมีมูลค่ารวมมากกว่า 3 หมื่นล้านดอลลาร์ (ราว 1 ล้านล้านบาท) เพิ่มขึ้น 3 เท่าจากที่ประเมินไว้ก่อนหน้านี้\n\nนอกจากนี้ สถานการณ์น้ำท่วมใหญ่ในปากีสถานมีแนวโน้มว่าจะไม่สิ้นสุดหรือคลี่คลายลงในเร็ววันนี้ โดยเฉพาะอย่างยิ่งในพื้นที่ตามแนวแม่น้ำสินธุในจังหวัดสินธ์ ซึ่งข้อมูลการคาดการณ์ทางอุตุนิยมวิทยาระบุว่า พื้นที่แถบนี้จะเจอปริมาณน้ำฝนต่อเนื่องเกือบทั้งเดือน ก.ย.\n\nมูราด อาลี ชาห์ มุขมนตรีรัฐสินธ์แถลงว่า ฝนมรสุมที่ยืดเยื้อจะเป็นอุปสรรคต่อความพยายามในการลดระดับน้ำ โดยประเมินว่า ในพื้นที่ที่ได้รับผลกระทบรุนแรงที่สุดบางแห่ง อาจต้องใช้เวลา 3-6 เดือนกว่าสถานการณ์จะคลี่คลาย\n\nเขาเสริมว่า ทะเลสาบมันชาร์ซึ่งเป็นทะเลสาบน้ำจืดที่ใหญ่ที่สุดในประเทศมีน้ำล้นตั้งแต่ต้นเดือน ก.ย. โดยน้ำท่วมส่งผลกระทบต่อหมู่บ้านหลายร้อยแห่งและผู้คนมากกว่า 100,000 คน\n\n“เรากำลังเร่งดำเนินการจัดหายาและเวชภัณฑ์ให้กับพื้นที่ประสบอุทกภัย 81 แห่งที่ได้รับผลกระทบจากอุทกภัยของประเทศ อย่างไรก็ตาม สิ่งเหล่านี้ยังคงเป็นการประมาณการเบื้องต้นมาก เนื่องจากมีข้อมูลใหม่เกิดขึ้น” ชาห์กล่าว\n\nด้าน เชอร์รี เรห์มาน รัฐมนตรีภูมิอากาศของปากีสถานกล่าวว่า “การาจี เมืองหลวงของปากีสถาน กำลังเผชิญการระบาดของโรคไข้เลือดออก มีผู้ป่วยหลายแสนคนรายงานทุกวันที่โรงพยาบาลของรัฐและเอกชน จำนวนผู้ป่วยไข้เลือดออกในปีนี้สูงกว่าปีที่แล้วถึง 50% มีผู้ป่วยแล้ว 584,246 คนทั่วประเทศ วิกฤตสุขภาพอาจสร้างความเสียหายได้หากไม่ได้รับการตรวจสอบอย่างทันท่วงที”\n\nเธอยังเตือนว่า ขณะนี้ประเทศกำลังเผชิญกับปัญหาการขาดแคลนอาหารจำนวนมาก เนื่องจากพืชผล ส่วนมากเป็นข้าวและข้าวโพด ถูกทำลาย และต้องการอาหาร เต็นท์ และยารักษาโรคอย่างเร่งด่วน\n\nเรียบเรียงจาก CNN\n\nภาพจาก AFP\n\nจีนปรับขึ้นระดับ คำเตือนไต้ฝุ่นหมุ่ยฟ้า\n\nเสียชีวิตปริศนาเพิ่มอีกราย นักธุรกิจรัสเซียจมน้ำดับ\n\nอัปเดตข่าวล่าสุดก่อนใคร Add friend ได้ที่ @PPTVOnline",
    "ปากีสถาน ยังวิกฤต ล่าสุดทะเลสาบใหญ่น้ำจ่อทะลัก ขณะยอดผู้เสียชีวิตทะลุ 1,300 คนแล้ว": "เจ้าหน้าที่ของปากีสถานเตือนว่า มีความเสี่ยงที่น้ำในทะเลสาบใหญ่ที่สุดของประเทศจะล้นทะลักออกมา ซึ่งอาจทำให้สถานการณ์น้ำท่วมในหลายเมืองเลวร้ายลงไปกว่าเดิม แม้เจ้าหน้าที่จะพยายามเร่งระบายน้ำในทะเลสาบแล้วก็ตาม แต่ระดับน้ำยังคงสูงมากจนน่ากังวล\n\nเมื่อวันอาทิตย์ที่ผ่านมา (4 กันยายน) เจ้าหน้าที่พยายามระบายน้ำออกจากทะเลสาบน้ำจืดมันชาร์ ซึ่งอยู่ในแคว้นสินธ์ หนึ่งในพื้นที่ที่ได้รับผลกระทบจากน้ำท่วมหนักสุดของประเทศ โดยทางการได้ตัดสินใจระบายน้ำออกไปในเขตจาฟฟาราบัด และเขตบูบัค ซึ่งมีประชากรอาศัยอยู่ในพื้นที่ดังกล่าวราว 100,000 คน แต่ที่ต้องเลือกตัดสินใจเช่นนี้ เพราะหากไม่ระบายน้ำออกไป ในที่สุดจะมีหลายพื้นที่ซึ่งมีประชากรมากกว่าได้รับผลกระทบรุนแรง\n\nอย่างไรก็ตาม ความพยายามดังกล่าวไม่เป็นผลสำเร็จ เพราะเมื่อวานนี้ (5 กันยายน) เจ้าหน้าที่รายงานว่าระดับน้ำของทะเลสาบยังไม่ลดลง\n\nในวันเดียวกัน เชห์บาซ ชารีฟ นายกรัฐมนตรีปากีสถาน ได้เดินทางไปยังแคว้นสินธ์เพื่อประเมินความเสียหายที่เกิดขึ้น โดยแคว้นสินธ์ถือเป็นแหล่งผลิตอาหารคิดเป็นสัดส่วนกว่าครึ่งของปากีสถาน แต่ปัจจุบันพืชผลราว 90% ได้รับความเสียหายจากน้ำท่วมใหญ่ ส่วนหมู่บ้านหลายแห่งถูกน้ำซัดพังเสียหายหนัก\n\nนับตั้งแต่เดือนมิถุนายนจนถึงวานนี้มีผู้เสียชีวิตจากน้ำท่วมแล้วถึง 1,325 คน โดยในจำนวนดังกล่าวเป็นเด็กกว่า 450 คน และคาดว่ายอดผู้เสียชีวิตจะเพิ่มสูงขึ้นอีก ขณะตัวเลขผู้ได้รับบาดเจ็บอยู่ที่กว่า 12,000 คน ส่วนบ้านเรือนได้รับความเสียหายถึง 1.6 ล้านหลังคาเรือน\n\nเชอร์รี เรห์มาน รัฐมนตรีกระทรวงการเปลี่ยนแปลงสภาพภูมิอากาศของปากีสถาน กล่าวโจมตีว่า ประเทศที่ร่ำรวยเป็นต้นเหตุที่ก่อมลพิษหนักจนทำให้สถานการณ์โลกรวนย่ำแย่ลงถึงขั้นวิกฤต พร้อมเรียกร้องให้ประเทศเหล่านี้ออกมาตรการที่รับผิดชอบต่อการกระทำของตนเอง รวมถึงการจ่ายค่าเสียหายเพื่อชดใช้ให้กับประเทศต่างๆ ที่เผชิญกับภัยพิบัติจากสภาพภูมิอากาศ เพราะหากมาดูตัวเลขกันจริงๆ แล้ว ปากีสถานเป็นชาติที่ปล่อยก๊าซเรือนกระจกคิดเป็นสัดส่วนไม่ถึง 1% ของยอดการปล่อยก๊าซดังกล่าวทั้งหมดทั่วโลก แต่กลับเป็นประเทศที่ได้รับผลกระทบสาหัสจากปัญหาโลกรวน ทั้งคลื่นความร้อน เหตุน้ำท่วมฉับพลัน รวมถึงน้ำท่วมทะลักจากทะเลสาบธารน้ำแข็ง\n\nภาพ: Hussain Ali/Anadolu Agency via Getty Images\n\nอ้างอิง:",
    "น้ำท่วมประเทศพัง ปากีสถานรับกรรมที่ไม่ได้ก่อ – THE STANDARD": "ฤดูมรสุมที่ฝนตกรุนแรงอย่างไม่เคยมีมาก่อนในปากีสถาน ทำให้พื้นที่ราว 1 ใน 3 ของประเทศถูกน้ำท่วม บ้านเรือนและโครงสร้างพื้นฐานถูกทำลาย และประชาชนมากกว่า 33 ล้านคนได้รับผลกระทบ\n\nเป็นเครื่องเตือนใจคนทั้งโลกว่า วิกฤตการเปลี่ยนแปลงสภาพภูมิอากาศสร้างความเสียหายได้มากเพียงใด และตอกย้ำถึงความเร่งด่วนในการหาบทสรุปข้อโต้แย้งระดับนานาชาติว่า ประเทศร่ำรวยต้องชดใช้ค่าความเสียหายจากการเปลี่ยนแปลงสภาพภูมิอากาศที่ตนเองมีส่วนสำคัญก่อขึ้นหรือไม่\n\nความเสียหายโดยภาพรวม\n\nก่อนหน้านี้เมื่อปี 2010 ปากีสถานเคยเผชิญกับน้ำท่วมครั้งใหญ่ที่คร่าชีวิตผู้คนมากถึง 1,700 คน ในตอนนั้นผู้เชี่ยวชาญระบุว่า เป็นความเสียหายครั้งประวัติศาสตร์ แต่สถานการณ์วันนี้เริ่มส่อแววว่าจะเลวร้ายกว่าในอดีต เมื่อมีผู้เสียชีวิตจากน้ำท่วมแล้วไปแล้วมากกว่า 1,325 คน โดยในจำนวนดังกล่าวเป็นเด็กกว่า 450 คน และคาดว่ายอดผู้เสียชีวิตจะเพิ่มสูงขึ้นอีก\n\nส่วนบ้านเรือนได้รับความเสียหายถึง 1.6 ล้านหลังคาเรือน พื้นที่ที่ได้รับผลกระทบหนักสุดคือทางตอนใต้ของประเทศ โดยเฉพาะแคว้นสินธ์และบาลูจิสถาน ในแคว้นสินธ์ที่มียอดการผลิตอาหารคิดเป็นสัดส่วนกว่าครึ่งของทั้งประเทศ พืชผลเสียหายหนักถึง 90% ทั้งยังไม่สามารถเพาะปลูกใหม่ได้จนกว่าจะถึงฤดูกาลถัดไป หรือเลวร้ายที่สุด เกษตรกรอาจต้องใช้เวลา 3-4 ปีสำหรับฟื้นฟูไร่นาของพวกเขา\n\nปากีสถานไม่เพียงสูญเสียรายได้มหาศาลจากการส่งออกผลผลิตทางการเกษตร แต่ต้องหาทางรับมือประเด็นด้านความมั่นคงทางอาหารด้วยการนำเข้าธัญพืช ผัก และอาหารจากต่างชาติ รวมถึงประเทศคู่แข่งอย่างอินเดีย ท่ามกลางวิกฤตเศรษฐกิจที่เกิดขึ้นอยู่ก่อนแล้วในประเทศ ทั้งเรื่องของอัตราเงินเฟ้อพุ่งสูงถึง 27% ค่าเงินของประเทศอ่อนตัวหนัก และการขาดดุลบัญชีเดินสะพัด\n\nข้อมูลเศรษฐกิจเผยให้เห็นว่า ปัจจุบันปากีสถานเหลือทุนสำรองต่างประเทศพอที่จะใช้สำหรับนำเข้าสินค้าจำเป็นได้อีกเพียง 1 เดือนเท่านั้น ซึ่งล่าสุดกองทุนการเงินระหว่างประเทศ (IMF) ได้อนุมัติเงินช่วยเหลือปากีสถานมูลค่ารวม 1.17 พันล้านดอลลาร์ ขณะเดียวกันองค์การสหประชาชาติก็กำลังระดมเงินช่วยเหลือกว่า 160 ล้านดอลลาร์ด้วยอีกทาง\n\nด้านความเป็นอยู่ของประชาชนนั้น สภาพความทุกข์ยากมีให้เห็นทุกหย่อมหญ้า หลายคนตั้งเพิงชั่วคราวอยู่ริมถนนหรือในอาคารร้าง โดยขาดแคลนสิ่งจำเป็นต่อการดำรงชีวิต ซ้ำยังไม่สามารถเข้าถึงความช่วยเหลือจากภาครัฐได้\n\nขณะที่ปัญหาด้านสุขอนามัยก็น่าเป็นห่วงไม่แพ้กัน นอกจากโรคผิวหนังที่เกิดจากน้ำท่วมขัง แพทย์ยังออกมาเตือนว่า ปากีสถานมีความเสี่ยงที่จะเผชิญกับโรคระบาดใหญ่ที่มากับน้ำ เพราะตลอดช่วงหลายเดือนที่ผ่านมา พบว่ามีผู้ป่วยโรคท้องร่วงและมาลาเรียเพิ่มสูงขึ้น จากการที่ประชาชนหลายคนไม่สามารถเข้าถึงน้ำสะอาดได้ จึงจำเป็นต้องดื่มน้ำที่ท่วมขังเพื่อประทังชีพแทน จนร่างกายติดเชื้อและป่วยในที่สุด\n\nฮินา รับบานี คาห์ร (Hina Rabbani Khar) รัฐมนตรีกระทรวงการต่างประเทศปากีสถาน ชี้ว่า สถานการณ์ในตอนนี้เป็น “วิกฤตการณ์ในระดับวันสิ้นโลก” พร้อมระบุว่า คนยากจนที่แทบไม่มีส่วนทำให้ปัญหาสภาพภูมิอากาศเปลี่ยนแปลงรุนแรงขึ้น กลับต้องรับผลกระทบหนักที่สุด\n\nภัยธรรมชาติรอบด้าน\n\nจากรายงานดัชนีความเสี่ยงด้านสภาพภูมิอากาศโลก ปี 2021 (Global Climate Risk Index 2021) โดย Germanwatch ปากีสถานติดอันดับ 8 ประเทศที่เปราะบางที่สุดในโลกต่อภาวะโลกรวน สัญญาณเตือนหายนะการเกิดอุทกภัยครั้งประวัติศาสตร์นี้เริ่มขึ้นตั้งแต่เมื่อช่วงต้นปี ที่ปากีสถานต้องเผชิญกับคลื่นความร้อนสูงถึง 53 องศาเซลเซียส ติดต่อกันถึง 4 ครั้ง\n\nคลื่นความร้อนและภัยแล้ง ไม่เพียงแค่ทำให้น้ำระเหยขึ้นไปสะสมบนชั้นบรรยากาศมากขึ้น และกลายเป็นฝนที่ตกลงมาอย่างหนัก แต่ข้อมูลทางวิทยาศาสตร์ยังแสดงให้เห็นด้วยว่า อุณหภูมิที่สูงขึ้นมีผลทำให้ฤดูมรสุมรุนแรงมากขึ้นเช่นกัน\n\nนักวิทยาศาสตร์ด้านสภาพอากาศจาก COMSATS University Islamabad กล่าวว่า ดีเปรสชันในทะเลอาหรับทำให้เกิดฝนตกหนักบริเวณพื้นที่ชายฝั่งของปากีสถานช่วงต้นเดือนมิถุนายน ลักษณะที่ผิดปกติเหล่านี้รุนแรงขึ้นเมื่อลมมรสุมมาถึงก่อนเวลาอันควรตั้งแต่กลางเดือนมิถุนายน โดยปริมาณน้ำฝนเฉลี่ยในช่วงมรสุมเพิ่มขึ้นสูงกว่าค่าเฉลี่ยเกือบ 3 เท่า และในแคว้นสินธ์ ที่อยู่ติดกับทะเลอาหรับ ได้รับปริมาณน้ำฝนสูงกว่าค่าเฉลี่ยถึง 8 เท่า\n\nนอกจากการที่ตั้งของประเทศปากีสถานจะได้รับผลกระทบจากคลื่นความร้อน และฤดูมรสุมแล้ว ปากีสถานยังมีปัจจัยอื่นอีกที่ทำให้เปราะบางต่อผลกระทบจากการเปลี่ยนแปลงสภาพภูมิอากาศอย่างมาก นั่นคือธารน้ำแข็งบริเวณที่ราบสูงทิเบตและเทือกเขาหิมาลัย ที่บางครั้งเรียกกันว่า ‘ขั้วโลกที่สาม’ เพราะมีน้ำแข็งปกคลุมใหญ่รองจากขั้วโลกเหนือและขั้วโลกใต้\n\nนักวิทยาศาสตร์ด้านสภาพอากาศจาก COMSATS University Islamabad ระบุว่า อุณหภูมิโลกที่สูงขึ้นทำให้ในช่วงสองทศวรรษที่ผ่านมา ธารน้ำแข็งละลายไหลไปตามแม่น้ำสาขาต่างๆ ก่อนไปบรรจบรวมกันสุดท้ายในแม่น้ำสินธุ แม่น้ำใหญ่ที่สุดของปากีสถาน ที่ไหลไปตามความยาวของประเทศตั้งแต่เหนือจรดใต้ ประกอบกับชาวปากีสถานส่วนใหญ่มักตั้งบ้านเรือนอยู่ตามลุ่มแม่น้ำสินธุ พวกเขาจึงเสี่ยงเผชิญกับกระแสน้ำท่วมฉับพลัน หรือตลิ่งถล่มได้ง่าย\n\nนอกจากนี้ ธารน้ำแข็งที่ละลายยังก่อให้เกิดเป็นทะเลสาบมากกว่า 3,000 แห่ง โดยโครงการพัฒนาแห่งสหประชาชาติ (UNDP) เผยว่า ทะเลสาบประมาณ 33 แห่งมีความเสี่ยงจะล้นทะลักออกมา เฉพาะในปีนี้ปากีสถานเจอกับเหตุน้ำท่วมจากทะเลสาบน้ำแข็งมากกว่าปกติถึง 3 เท่า ซึ่งอาจทำให้สถานการณ์น้ำท่วมในประเทศเลวร้ายลงไปอีก เช่น ในภูมิภาคกิลกิต บัลติสถาน (Gilgit-Baltistan) ทางตอนเหนือของประเทศ ที่ในปีนี้เจอกับเหตุน้ำท่วมจากทะเลสาบน้ำแข็งไปถึง 16 ครั้ง มากกว่าปีที่แล้วที่เกิดขึ้นเพียง 5-6 ครั้งเท่านั้น\n\nผลกระทบจากปัญหาที่ไม่ได้ก่อ\n\nการปล่อยก๊าซเรือนกระจกเป็นตัวขับเคลื่อนสำคัญของการเปลี่ยนแปลงสภาพภูมิอากาศ โดยสิ่งนี้เริ่มเพิ่มขึ้นเรื่อยมาตั้งแต่ช่วงการปฏิวัติอุตสาหกรรม ที่ประเทศร่ำรวยใช้เชื้อเพลิงฟอสซิลเป็นจำนวนมากเพื่อยกระดับความก้าวหน้าทางเศรษฐกิจของตนเอง และวันนี้พาโลกเดินข้ามไปสู่จุดที่ยากจะหวนกลับ\n\nข้อมูลจาก Union of Concerned Scientists กลุ่มของนักวิทยาศาสตร์ชาวอเมริกันที่ตระหนักเกี่ยวกับปัญหาสังคมและสิ่งแวดล้อม แสดงให้เห็นว่า ตั้งแต่ปี 1750-2020 สหรัฐอเมริกาปล่อยคาร์บอนจากการใช้เชื้อเพลิงฟอสซิล และอุตสาหกรรมปูนมากที่สุดเป็นอันดับ 1 ของโลก หรือคิดเป็น 24.5% รองลงมาเป็นจีน 13.9% และรัสเซีย 6.8% ลำดับถัดไปส่วนใหญ่เป็นกลุ่มประเทศยุโรปที่มีถึง 6 ประเทศด้วยกัน ภาพที่ปรากฏออกมาจึงชี้ชัดว่า ประเทศพัฒนาแล้วเป็นผู้นำในการปล่อยคาร์บอนทั้งหมด\n\nเชอร์รี เรห์มาน (Sherry Rehman) รัฐมนตรีกระทรวงการเปลี่ยนแปลงสภาพภูมิอากาศของปากีสถาน กล่าวว่า ประเทศที่ร่ำรวยเป็นต้นเหตุที่ก่อมลพิษหนักจนทำให้สถานการณ์โลกรวนย่ำแย่ลงถึงขั้นวิกฤต พร้อมเรียกร้องให้ประเทศเหล่านี้ออกมาตรการที่รับผิดชอบต่อการกระทำของตนเอง รวมถึงการจ่ายค่าเสียหายเพื่อชดใช้ให้กับประเทศต่างๆ ที่เผชิญกับภัยพิบัติจากสภาพภูมิอากาศ\n\nเพราะหากมาดูตัวเลขกันจริงๆ แล้ว ปากีสถานเป็นชาติที่ปล่อยก๊าซเรือนกระจกคิดเป็นสัดส่วนไม่ถึง 1% ของยอดการปล่อยก๊าซดังกล่าวทั้งหมดทั่วโลก แต่กลับเป็นประเทศที่ได้รับผลกระทบสาหัสจากปัญหาโลกรวน ทั้งคลื่นความร้อน เหตุน้ำท่วมฉับพลัน รวมถึงน้ำท่วมทะลักจากทะเลสาบธารน้ำแข็ง และล่าสุดคือมรสุมที่รุนแรงที่สุดในรอบหลายทศวรรษ จนหลายพื้นที่ของปากีสถานในตอนนี้มีสภาพเหมือนกับเป็นทะเล ซึ่งคาดว่าต้องใช้เงินอย่างน้อย 1 หมื่นล้านดอลลาร์ เพื่อฟื้นฟูความเสียหายที่เกิดขึ้น\n\nประเทศร่ำรวยต้องชดใช้?\n\nคำถามเกี่ยวกับความเป็นธรรมทางสภาพภูมิอากาศ (Climate Justice) ระหว่างประเทศร่ำรวยกับประเทศยากจน กลายเป็นเรื่องสำคัญมากขึ้นในการเจรจาหารือเรื่องการเปลี่ยนแปลงสภาพภูมิอากาศ กลุ่มประเทศยากจนได้เรียกร้องให้ผู้ปล่อยคาร์บอนรายใหญ่ของโลกจ่ายค่าชดเชยสำหรับความเสียหายที่เป็นผลมาจากการปล่อยคาร์บอนของพวกเขา ขณะที่ประเทศร่ำรวยก็พยายามหลบเลี่ยงเสมอมา อาจเพราะเกรงว่าจะถูกตีความได้ว่าเป็นการยอมรับความผิด และมีผลผูกพันทางกฎหมายตามมาได้\n\nงานวิจัยของวิทยาลัยดาร์ตมัธที่ตีพิมพ์ในวารสาร Climatic Change ประเมินว่า ประเทศปล่อยก๊าซเรือนกระจก 5 อันดับแรกของโลกอย่าง สหรัฐอเมริกา จีน รัสเซีย บราซิล และอินเดีย ตั้งแต่ปี 1990-2014 ได้สร้างความเสียหายทางเศรษฐกิจแก่ประเทศอื่นๆ รวม 6 ล้านล้านดอลลาร์ จากภาวะโลกร้อน หรือเทียบได้กับ 11% ของ GDP ทั่วโลก\n\nคริสโตเฟอร์ คัลลาฮาน (Christopher Callahan) หนึ่งในทีมวิจัยกล่าวว่า เป็นครั้งแรกที่เราสามารถแสดงความเชื่อมโยงระหว่างการปล่อยมลพิษในอดีตของประเทศหนึ่ง ส่งผลอย่างไรต่อความสูญเสียทางเศรษฐกิจในอีกประเทศหนึ่งให้ออกมาเป็นตัวเลขทางสถิติได้ ซึ่งที่ผ่านมาการเจรจาจ่ายค่าชดเชยความสูญเสียและความเสียหายจากการเปลี่ยนแปลงสภาพภูมิอากาศ ผู้ปล่อยคาร์บอนรายใหญ่ เช่น สหรัฐอเมริกาและจีนมักพยายามบ่ายเบี่ยงว่า การกระทำของพวกเขาไม่ได้ก่อให้เกิดความเสียหายอย่างเฉพาะเจาะจง แต่ผลการวิจัยข้างต้นจะเป็นหลักฐานให้พวกเขาหมดข้อแก้ตัวว่า ไม่รู้อะไรเกี่ยวกับภาวะโลกร้อนอีกต่อไป นอกจากนี้ ทุกประเทศในโลกจำเป็นต้องปรับตัวให้เข้ากับการเปลี่ยนแปลงสภาพภูมิอากาศ แต่การปรับตัวจำเป็นต้องใช้เงินทุนมหาศาล ประเทศที่มีรายได้ต่ำจึงกำลังเผชิญอุปสรรคในการป้องกันตนเอง\n\nการวิจัยโดย IMF และอื่นๆ ยังชี้ให้เห็นด้วยว่า ในทศวรรษหน้าทั่วโลกจะต้องมีค่าใช้จ่ายในการปรับตัวสูงถึง 0.25% ของ GDP ขณะที่ประเทศรายได้ต่ำและประเทศกำลังพัฒนาประมาณ 50 แห่ง อาจมีค่าใช้จ่ายเพิ่มขึ้นเป็น 1% ของ GDP และสำหรับหมู่เกาะที่ต้องเผชิญกับพายุหมุนเขตร้อน และระดับน้ำทะเลเพิ่มสูงขึ้น อาจใช้เงินมากถึง 20% ของ GDP เลยทีเดียว\n\nที่ผ่านมาในการประชุมสหประชาชาติว่าด้วยการเปลี่ยนแปลงสภาพภูมิอากาศ หรือ COP15 เมื่อปี 2009 ประเทศร่ำรวยได้ให้คำมั่นสัญญาว่าจะมอบเงินจำนวน 100,000 ล้านดอลลาร์ให้แก่ประเทศรายได้ต่ำและปานกลางภายในปี 2020 เพื่อช่วยให้พวกเขาปรับตัว และบรรเทาผลกระทบจากการเปลี่ยนแปลงสภาพภูมิอากาศ เช่น พัฒนาโครงสร้างพื้นฐานต่างๆ แต่ปี 2019 กลับมีการส่งมอบเงินให้ได้ประมาณ 8 หมื่นล้านดอลลาร์\n\nแม้การประชุม COP26 ปีที่แล้ว ประเทศร่ำรวยขอแก้ตัวใหม่หลังจากที่ไม่สามารถทำตามเป้าหมายเดิมที่สัญญาไว้ว่าจะลงขันกันให้ได้ 1 ล้านล้านดอลลาร์สหรัฐต่อปี ตั้งแต่ปี 2025 เป็นต้นไป แต่ประเทศกำลังพัฒนาหลายแห่งมองว่าเงินส่วนนี้ไม่ได้ช่วยเรื่องผลกระทบจากภาวะโลกรวนที่พวกเขากำลังประสบอยู่แล้ว จึงเสนอให้จัดตั้งกองทุนแยกต่างหากสำหรับชดเชยความสูญเสียและความเสียหายโดยเฉพาะ\n\nการประชุม COP27 ที่จะถูกจัดขึ้นในอียิปต์ เดือนพฤศจิกายนนี้ นอกจากการหารือเรื่องภัยธรรมชาติที่เกิดขึ้นในหลายประเทศทั่วโลก คาดว่าการจ่ายค่าชดเชยความเสียหายจากผลกระทบการเปลี่ยนแปลงสภาพภูมิอากาศจะเป็นประเด็นสำคัญที่ถกกันอย่างเข้มข้น เพราะในอนาคตเราจะเห็นประเทศต่างๆ เผชิญความยากลำบากต่อการรับมือกับภาวะโลกรวนมากขึ้นเรื่อยๆ และเรื่องเงินๆ ทองๆ ก็มีส่วนสำคัญต่อความอยู่รอด",
    "น้ำท่วมทำปากีสถานกระทบคน 33 ล้าน ชี้เป็น ‘พิบัติภัยทางสภาพอากาศ’ ครั้งร้ายแรง (ภาพชุด)": "น้ำท่วมทำปากีสถานกระทบคน 33 ล้าน ชี้เป็น ‘พิบัติภัยทางสภาพอากาศ’ ครั้งร้ายแรง (ภาพชุด)\n\nน้ำท่วมหนักในปากีสถานหลังฝนที่ตกลงมาอย่างต่อเนื่องในฤดูมรสุมปีนี้ที่เริ่มขึ้นตั้งแต่กลางเดือนมิถุนายน ซึ่งเร็วกว่าฤดูมรสุมปกติ ถูกเชอร์รี เรห์มาน รัฐมนตรีกระทรวงภูมิอากาศของปากีสถานเรียกว่าเป็น ภัยพิบัติด้านสภาพภูมิอากาศที่ร้ายแรง ซึ่งเป็นหนึ่งในภัยพิบัติที่รุนแรงที่สุดในรอบทศวรรษ\n\n“ขณะนี้เราอยู่ในจุดศูนย์กลางของภัยพิบัติที่รุนแรงจากเหตุการณ์สภาพอากาศสุดขั้ว ไม่ว่าจะเป็นคลื่นความร้อนที่ไม่หยุดนิ่ง ไฟป่า น้ำท่วมฉับพลัน การละลายของธารน้ำแข็ง และน้ำท่วม ขณะนี้ฤดูมรสุมปีศาจที่รุนแรงที่สุดในรอบหลายสิบปีกำลังสร้างความเสียหายไปทั่วประเทศ”เรห์มานทวีต\n\nเรห์มานให้สัมภาษณ์ว่าสำนักข่าว TRT World ของตุรกีว่า ถ้าฝนน้อยลง อาจมีพื้นที่ 1 ใน 4 หรือ 1 ใน 3 ของปากีสถานที่จมน้ำ และนี่คือวิกฤตระดับโลก แน่นอนว่าเราต้องมีการวางแผนที่ดีขึ้นและมีการพัฒนาที่ยั่งยืนบนพื้นดิน เราจำเป็นต้องหาพืชที่ทนต่อสภาพอากาศ เช่นเดียวกับสิ่งก่อสร้างที่สามารถต้านทานมันได้\n\nหน่วยงานบริหารจัดการภัยพิบัติแห่งชาติของปากีสถานระบุว่า ยอดผู้เสียชีวิตนับตั้งแต่ฤดูมรสุมเริ่มขึ้นจนถึงขณะนี้สูงถึง 1,061 รายแล้ว โดยก่อนหน้านี้มีรายงานว่ามีชาวปากีสถานที่ได้รับผลกระทบจากน้ำท่วมครั้งนี้มากกว่า 33 ล้านคน\n\nฤดูมรสุมที่สร้างความเสียหายแบบที่ไม่เคยพบเจอนี้ส่งผลกระทบกับจังหวัดต่างๆ ทั่วประเทศ และยังทำให้บ้านเรือนเกือบ 300,000 หลังเสียหาย ถนนหลายสายถูกน้ำท่วมจนไม่สามารถใช้งานได้ และยังเกิดไฟฟ้าดับเป็นวงกว้าง\n\nล่าสุดได้มีการเผยแพร่ภาพถ่ายดาวเทียมที่แสดงให้เห็นสภาพก่อนและหลังน้ำท่วม ของสถานที่ต่างๆ ในปากีสถานหลายจุด ซึ่งแสดงให้เห็นถึงความเสียหายรุนแรงอย่างที่ทางการปากีสถานได้พูดถึง ที่ทำให้ปากีสถานร้องขอความช่วยเหลือจากประชาคมระหว่างประเทศเพื่อรับมือกับภัยพิบัติร้ายแรงดังกล่าว",
    "ปากีสถานวิกฤตหนัก แพทย์เตือนพบโรคระบาดมากับน้ำ เหตุประชาชนขาดแคลนน้ำสะอาด ต้องใช้น้ำท่วมดื่มกิน": "วานนี้ (31 สิงหาคม) สถานการณ์ความเป็นอยู่ของประชาชนในปากีสถานอยู่ในภาวะวิกฤตหนัก หลังเผชิญน้ำท่วมใหญ่ที่สุดครั้งหนึ่งในประวัติศาสตร์ของประเทศ โดยล่าสุดนั้น แพทย์ได้ออกมาเตือนว่าปากีสถานมีความเสี่ยงที่จะเผชิญกับโรคระบาดใหญ่ที่มากับน้ำ เพราะตลอดช่วงหลายเดือนที่ผ่านมา พบว่ามีผู้ป่วยโรคท้องร่วงและมาลาเรียเพิ่มสูงขึ้น เนื่องจากสถานการณ์น้ำท่วมรุนแรงทำให้ประชาชนหลายคนไม่สามารถเข้าถึงน้ำสะอาดได้\n\nเจ้าหน้าที่กังวลว่า เชื้อโรคที่ปนเปื้อนมากับน้ำจะยิ่งทำให้ภาคสาธารณสุขของประเทศตึงเครียดมากกว่าเดิม โดยข้อมูลจากองค์การอนามัยโลก (WHO) ระบุ ปัจจุบันมีคลินิกกว่า 880 แห่งในปากีสถานที่พังเสียหายจากน้ำท่วม ขณะที่ทางองค์การได้มอบเงินช่วยเหลือเพื่อรับมือกับสถานการณ์ฉุกเฉินด้านสาธารณสุขแล้ว 10 ล้านดอลลาร์สหรัฐ\n\nนอกจากนี้ WHO ยังได้ประสานงานกับรัฐบาลปากีสถานเพื่อรับมือกับโรคท้องร่วง อหิวาตกโรค และโรคอื่นๆ ที่กำลังระบาด รวมถึงหาวิธีการจัดการกับโรคมาลาเรียและไข้เลือดออก ซึ่งมีความเสี่ยงที่จะเลวร้ายลงกว่าเดิมจากเหตุที่มีน้ำท่วมขังในหลายพื้นที่\n\nอารีฟ จับบาร์ ข่าน ผู้อำนวยการองค์กร WaterAid Pakistan ได้เดินทางเยือนแคว้นสินธ์ ซึ่งเป็นแคว้นที่ได้รับผลกระทบหนักสุดจากอุทกภัยครั้งนี้ โดยกล่าวว่า ปัญหาการขาดแคลนน้ำดื่มสะอาดส่งผลให้มีความเสี่ยงที่จะเกิดโรคท้องร่วงและโรคบิดมากขึ้น\n\n“ขณะนี้ครอบครัวชาวปากีสถานอาศัยอยู่ริมคลองและแม่น้ำที่เอ่อล้น ภายใต้เพิงที่สร้างจากไม้ไผ่และพลาสติก พวกเขาต้องใช้น้ำท่วมดื่มกินเพราะไม่มีทางเลือกอื่น ซึ่งในที่สุดอาจส่งผลให้เกิดโรคระบาดในวงกว้าง ซึ่งเรากำลังพยายามอย่างเต็มที่เพื่อส่งความช่วยเหลือให้ถึงมือพวกเขา” ข่านกล่าว\n\nดร.อัซรา ฟาซาล เปชูโฮ รัฐมนตรีกระทรวงสาธารณสุขของแคว้นสินธ์ กล่าวว่า รัฐบาลได้จัดตั้งแคมป์หน่วยแพทย์ 4,210 แห่ง เพื่อช่วยเหลือประชาชนที่กำลังป่วยด้วยโรคผิวหนังและโรคติดเชื้อที่เกิดจากน้ำ ขณะแพทย์จากแคว้นไคเบอร์ปัคตูนควา กล่าวว่าในช่วงแรกนั้นผู้คนมาพบแพทย์เพราะได้รับอุบัติเหตุบาดเจ็บจากน้ำท่วม แต่ในช่วงหลังผู้ป่วยส่วนใหญ่กลับมาด้วยอาการท้องร่วงถี่ขึ้นมาก\n\nนอกจากนี้ กลุ่มคนที่น่าห่วงอีกกลุ่มหนึ่งคือกลุ่มสตรีมีครรภ์และผู้หญิงที่กำลังมีประจำเดือน โดยกองทุนประชากรแห่งสหประชาชาติ (UNFPA) ประมาณการว่า มีสตรีมีครรภ์ราว 650,000 คนในพื้นที่น้ำท่วม โดยมี 73,000 คนที่มีกำหนดคลอดในเดือนหน้า ขณะหน่วยงานที่ให้ความช่วยเหลือสตรีได้พยายามจัดหาผ้าอนามัยให้กับหญิงวัยเจริญพันธุ์ เพราะตอนนี้สภาพความเป็นอยู่ของผู้หญิงนับได้ว่าน่าเศร้า หลายครอบครัวสูญเสียบ้านไป ทำให้พวกเขาต้องปลูกเพิงอาศัยอยู่ริมถนน ผู้หญิงจึงต้องรอจนกว่าตะวันตกดินจึงจะกล้าหาที่ขับถ่าย ส่วนผู้หญิงที่กำลังมีประจำเดือนต้องสวมกางเกงสีเข้มเพื่อไม่ให้คนอื่นมองเห็นคราบเปรอะเปื้อน\n\nเจ้าหน้าที่ของปากีสถานระบุว่า ขณะนี้ภารกิจกู้ภัยช่วยเหลือประชาชนที่ติดค้างในพื้นที่น้ำท่วมใกล้เสร็จสิ้นแล้ว สิ่งต่อไปที่ภาครัฐจะเร่งให้ความช่วยเหลือคือการจัดหาน้ำดื่มสะอาดและอาหารให้กับผู้ประสบภัย\n\nล่าสุดนั้น องค์การสหประชาชาติ (UN) พร้อมด้วยรัฐบาลปากีสถาน ประกาศระดมทุนสนับสนุนฉุกเฉินจำนวน 160 ล้านดอลลาร์สหรัฐ หรือกว่า 5,800 ล้านบาท เพื่อนำไปใช้สำหรับการจัดหาอาหาร น้ำดื่มสะอาด สุขอนามัยที่ดี และที่พักพิงสำหรับประชาชนที่ได้รับความเดือดร้อน\n\nแฟ้มภาพ: Shakeel Ahmed/Anadolu Agency via Getty Images\n\nอ้างอิง:",
    "องค์การสหประชาชาติเร่งระดมทุน 160 ล้านดอลลาร์ ช่วยเหลือน้ำท่วมปากีสถาน": "เอเอฟพีรายงาน เมื่อวันอังคารที่ 30 สิงหาคม 2565 กล่าวว่า องค์การสหประชาชาติยื่นมือเข้าช่วยเหลือปากีสถานในเหตุภัยพิบัติใหญ่จากน้ำท่วมทั่วประเทศ ด้วยการเร่งระดมทุนประมาณ 160 ล้านดอลลาร์สหรัฐ (ราว 5,800 ล้านบาท) เพื่อใช้เแก้ไขสถานการณ์และช่วยเหลือประชาชนที่กำลังเดือดร้อน\n\nเจ้าหน้าที่ทางการปากีสถานรายงานว่า สถานการณ์ปัจจุบัน มีผู้เสียชีวิตจากอุทกภัยสะสมแล้วกว่า 1,100 คนตั้งแต่เดือนมิถุนายน และตัวเลขน่าจะเพิ่มสูงขึ้นเรื่อยๆเพราะฝนยังคงตกหนักอย่างต่อเนื่อง ขณะที่ปริมาณน้ำท่วมสูงและกระแสน้ำเชี่ยวกรากยังคงสร้างความเสียหายให้กับผู้คนกว่า 33 ล้านคน หรือคิดเป็น 15% ของประชากรทั้งประเทศ\n\nสเตฟาน ดูจาร์ริก โฆษกเลขาธิการองค์การสหประชาชาติ แถลงข่าวเมื่อวันจันทร์ กล่าวว่า สถานการณ์น้ำท่วมในปากีสถานยังน่าเป็นห่วง เพราะมีแนวโน้มจะรุนแรงขึ้นเรื่อยๆ เพราะฝนยังคงตกอย่างต่อเนื่อง องค์การสหประชาชาติร่วมกับรัฐบาลปากีสถานกำลังระดมเงินช่วยเหลือกว่า 160 ล้านดอลลาร์สหรัฐ เพื่อเป็นกองทุนบรรเทาทุกข์ในสถานการณ์ฉุกเฉิน ซึ่งองค์การสหประชาชาติเองก็ได้มอบเงินช่วยเหลือเบื้องต้นประมาณ 7 ล้านดอลลาร์สหรัฐ (ราว 254 ล้านบาท)ให้กับปากีสถานไปแล้วเช่นเดียวกับการช่วยเหลือด้านสิ่งของที่จำเป็น เช่น อาหาร, น้ำ, เวชภัณฑ์ รวมถึงที่พักพิงชั่วคราว\n\nล่าสุด กองทุนรับมือเหตุฉุกเฉินแห่งสหประชาชาติได้อนุมัติเงินช่วยเหลือเพิ่มเติมอีก 3 ล้านดอลลาร์สหรัฐ (ราว 109 ล้านบาท)ให้กับปากีสถานแล้ว.",
    "ปากีสถาน ร้องขอความช่วยเหลือนานาชาติหลังเกิดเหตุอุทกภัยครั้งใหญ่": "ปากีสถานเรียกร้องขอความช่วยเหลือทางการเงินจากนานาประเทศ เพื่อนำมาช่วยรับมือกับภาวะอุทกภัยครั้งใหญ่ในประเทศที่เกิดจากฝนมรสุมที่ตกหนักผิดปกติจนทำให้เกิดภาวะน้ำท่วมรุนแรงทั้งในภาคเหนือและภาคใต้จนคร่าชีวิตผู้คนไปแล้วกว่า 1,000 คนและมีประชาชนเดือดร้อนหนักกว่า 30 ล้านคน\n\nบิลาวาล บุตโต-ซาร์ดารี รัฐมนตรีว่าการกระทรวงการต่างประเทศปากีสถาน กล่าวระหว่างการให้สัมภาษณ์กับรอยเตอร์ในวันอาทิตย์ว่า ตนไม่เคยเห็นสภาพความเสียหายรุนแรงหนักเท่ากับที่เกิดขึ้นจากสภาพฝนตกหนักในเวลานี้มาก่อน ขณะที่ เรือกสวนไร่นาจำนวนมากที่มีส่วนสำคัญในการหาเลี้ยงประชากรของประเทศถูกน้ำพัดหายไปจนหมดสิ้น\n\nรมต.บุตโต-ซาร์ดารี ระบุด้วยว่า สถานการณ์ที่เกิดขึ้นนี้จะมีผลกระทบอย่างหนักต่อสภาพเศรษฐกิจของประเทศโดยรวมอย่างแน่นอน\n\nปัจจุบัน ปากีสถานนั้นกำลังเผชิญวิกฤตเศรษฐกิจอยู่แล้ว ทั้งเรื่องของอัตราเงินเฟ้อพุ่งสูง ค่าเงินของประเทศที่อ่อนตัวหนัก และการขาดดุลบัญชีเดินสะพัดด้วย\n\nทั้งนี้ กองทุนการเงินระหว่างประเทศ (IMF) มีกำหนดที่จะตัดสินใจในสัปดาห์นี้ว่า จะอนุมัติเงินกู้มูลค่า 12,000 ล้านดอลลาร์ ซึ่งเป็นส่วนหนึ่งของเงินกู้ก้อนที่ 7 และ 8 ของโครงการช่วยกู้เศรษฐกิจปากีสถานหรือไม่\n\nรมต.บุตโต-ซาร์ดารี กล่าวว่า คณะกรรมการ IMF น่าจะอนุมัติเงินก้อนนี้ หากพิจารณาจากข้อตกลงที่ปากีสถานและกองทุนการเงินระหว่างประเทศบรรลุไว้แล้ว และตนหวังว่า ในอีกไม่กี่เดือนจากนี้ IMF จะพิจารณาเรื่องผลกระทบของภาวะอุทกภัยหนักที่กำลังเกิดขึ้นอยู่ด้วย\n\nรัฐมนตรีต่างประเทศปากีสถานซึ่งเป็นบุตรของอดีตผู้นำปากีสถาน เบนาซีร์ บุตโต ที่ถูกลอบสังหารไปเมื่อปี ค.ศ. 2007 ระบุด้วยว่า ยังมีการประเมินผลกระทบทางเศรษฐกิจของวิกฤตอุทกภัยครั้งนี้อยู่ ขณะที่ มีผู้คาดการณ์ว่ามูลค่าความเสียหายรวมนั้นน่าไม่น้อยกว่า 4,000 ล้านดอลลาร์เลยทีเดียว",
    "1 ใน 3 ของประเทศปากีสถานจมใต้กระแสน้ำ": "วันนี้ (30 ส.ค.65) ทางการปากีสถาน เปิดเผยว่า ขณะนี้ พื้นที่ 1 ใน 3 ของประเทศ ต้องจมอยู่ใต้กระแสน้ำ และยังไม่มีท่าทีว่า สถานการณ์น้ำท่วมจะบรรเทาลง เนื่องจากยังคงมีฝนตกหนักต่อเนื่อง นับตั้งแต่ปากีสถาน เผชิญฤดูมรสุม เมื่อเดือนมิถุนายนโดยในรอบ 24 ชั่วโมงที่ผ่านมา พบผู้เสียชีวิตเพิ่มอีก 75 คน ส่งผลให้ยอดรวมผู้เสียชีวิตล่าสุด อยู่ที่กว่า 1,136 ขณะที่ พื้นที่ทางการเกษตร, ถนนหลายสาย รวมระยะทางกว่า 3,000 กิโลเมตร และบ้านเรือนของประชาชนราว 5 แสนหลังคาเรือน ได้รับความเสียหาย คิดเป็นมูลค่ากว่า 1 หมื่นล้านเหรียญสหรัฐฯ หรือราว 3 แสน 6 หมื่นล้านบาทประชาชนกว่า 33 ล้านคน หรือคิดเป็น 15 เปอร์เซ็นต์ของจำนวนประชากรทั้งหมด ต้องกลายเป็นผู้ไร้ที่อยู่อาศัย โดยจังหวัด\"สินธ์\"((Sindh)) และจังหวัด\"บาลูจิสถาน\"((Balochistan)) ซึ่งตั้งอยู่ทางตอนใต้ของประเทศ เป็นพื้นที่ ที่ได้รับความเสียหายมากที่สุดขณะเดียวกัน ทางการปากีสถาน ได้เปิดเผยว่า ขณะนี้ ปากีสถาน ไม่มีพื้นที่แห้ง ในการสูบน้ำออก เพื่อเร่งระบายน้ำแล้ว ขณะที่นานาชาติ ยังคงทยอยส่งความช่วยเหลือ ทั้งอาหาร, เครื่องนุ่งห่ม และยา รวมไปถึงเงินช่วยเหลืออย่างต่อเนื่องสำหรับ เหตุอุทกภัยครั้งนี้ มีความรุนแรงเทียบเท่ากับ เหตุอุทกภัยครั้งประวัติศาสตร์ของปากีสถาน เมื่อปี 2554 ซึ่งครั้งนั้นคร่าชีวิตชาวปากีสถานไปมากกว่า 2 พันคน",
    "นายกฯ ปากีสถาน เผย วิกฤตน้ำท่วมใหญ่ส่งผลให้เกิดการขาดแคลนอาหารหนัก": "นายกรัฐมนตรีปากีสถานยอมรับว่า วิกฤตน้ำท่วมใหญ่ในประเทศกำลังทำให้เกิดการขาดแคลนอาหารอย่างหนัก และทางการกำลังพยายามเร่งส่งอาหาร เต็นท์ และสิ่งของจำเป็นอื่น ๆ ให้กับผู้ประสบภัยอย่างเต็มที่\n\nชาห์บาซ ชาริฟ นายกรัฐมนตรีปากีสถาน แจ้งต่อประธานาธิบดีเรจิบ เทยิบ เออโดวาน แห่งตุรกี ระหว่างการคุยโทรศัพท์ในช่วงคืนวันอาทิตย์ที่ผ่านมา ว่า ปากีสถานขอขอบคุณตุรกีสำหรับการส่งเครื่องบินทหาร 12 ลำ รถไฟ 4 ขบวนและรถบรรทุกของสภาเสี้ยววงเดือนแดงตุรกี พร้อมอาหาร เต็นท์ และอาหาร มาให้\n\nแถลงการณ์ของรัฐบาลปากีสถานเปิดเผยด้วยว่า นายกฯ ชาริฟ ให้ข้อมูลแก่ปธน.เออโดวาน ว่า การดำเนินมาตรการช่วยเหลือต่าง ๆ และการร้องขอความช่วยเหลือจากตุรกีนั้น มีจุดประสงค์เพื่อช่วยฟันฝ่า “ภาวะขาดแคลนอาหาร” ในประเทศ รวมทั้ง ปรึกษาขอความช่วยเหลือจากรัฐบาลกรุงอังการาในด้านการก่อสร้างเพื่อฟื้นฟูพื้นที่ประสบเหตุอุทกภัยด้วย\n\nรายงานข่าวระบุว่า มีประชาชนกว่า 660,000 คน ซึ่งรวมทั้งสตรีและเด็ก ที่ต้องอาศัยค่ายบรรเทาทุกข์และที่พักชั่วคราว หลังเหตุการณ์น้ำท่วมใหญ่ทำลายบ้านเรือนผู้คนทั่วประเทศ\n\nทั้งนี้ ปากีสถานพึ่งพาภาคเกษตรกรรมเป็นหลัก และบางครั้งส่งออกข้าวสาลีที่เหลือจากการบริโภคในประเทศไปยังอัฟกานิสถานและประเทศอื่นๆ ด้วย แต่ในเวลานี้ รัฐบาลกรุงอิสลามาบัดกำลังเจรจาหาทางนำเข้าข้าวสาลีและพืชผักอื่น ๆ มาใช้บริโภคแล้ว ในช่วงที่ ราคาผลิตภัณฑ์เหล่านี้ภายในประเทศเริ่มพุ่งสูงอยู่\n\nเมื่อสัปดาห์ที่แล้ว ภาวะน้ำท่วมใหญ่ของปากีสถานรุนแรงจนครอบคลุมพื้นที่ราว 1 ใน 3 ของประเทศ ซึ่งรวมถึงพื้นที่เกษตรกรรมสำคัญของประเทศด้วย โดยในช่วงแรก ทางการประเมินว่า ความเสียหายจากเหตุอุทกภัยนี้น่าจะอยู่ที่ราว 10,000 ล้านดอลลาร์ แต่ในเวลานี้ เชื่อกันว่า ตัวเลขน่าจะพุ่งสูงกว่าที่ประเมินไว้ไปแล้ว\n\nด้วยเหตุนี้ ปากีสถานและองค์การสหประชาชาติจึงได้ออกมาเรียกร้องให้ประชาคมโลกเร่งส่งความช่วยเหลือให้โดยเร็ว\n\nที่ผ่านมา หน่วยงานยูเอ็นต่าง ๆ และหลายประเทศ ซึ่งรวมถึงสหรัฐฯ ได้ส่งเครื่องบินรวมกันกว่า 60 ลำพร้อมความช่วยเหลือเต็มลำไปให้แล้ว โดยเฉพาะรัฐบาลกรุงวอชิงตันที่ส่งเครื่องบินทหาร 3 ลำนำอาหารไปให้เมื่อสัปดาห์ที่แล้ว และส่งอีก 3 ลำเพื่อส่งความช่วยเหลืออื่น ๆ ไปยังพื้นที่ประสบภัยรุนแรงทางใต้ของประเทศในวันจันทร์ด้วย ตามข้อมูลจากกระทรวงต่างประเทศสหรัฐฯ",
    "วิกฤตน้ำท่วมปากีสถานเสียหายหนักแค่ไหน – THE STANDARD": "ตลอดช่วงหลายสัปดาห์ที่ผ่านมา ปากีสถานเผชิญหน้ากับฤดูมรสุมที่รุนแรงมากยิ่งขึ้นกว่าปีก่อนๆ ฝนที่ตกลงมากอย่างหนักทำให้น้ำในแม่น้ำหลายสายเอ่อล้น ระดับน้ำในหลายพื้นที่เพิ่มสูงขึ้นอย่างรวดเร็ว กระทบพลเรือนกว่า 33 ล้านรายแล้ว\n\nโดยหน่วยงานด้านการบริหารจัดการภัยพิบัติแห่งชาติปากีสถานอย่าง NDMA รายงานว่า ขณะนี้มีผู้เสียชีวิตแล้วอย่างน้อย 1,136 ราย ได้รับบาดเจ็บอีกอย่างน้อย 1,634 ราย และมีพลเมืองราว 20,000 ราย ต้องการอาหาร น้ำดื่ม และยารักษาโรค อย่างเร่งด่วน โดยตัวเลขเหล่านี้มีแนวโน้มเพิ่มสูงขึ้นอย่างต่อเนื่อง\n\nอัชซาน อิกบัล รัฐมนตรีด้านผังเมืองในรัฐบาลปากีสถานชุดปัจจุบัน ประเมินมูลค่าความเสียหายจากวิกฤตน้ำท่วมใหญ่ในครั้งนี้ว่าสูงกว่า 10,000 ล้านดอลลาร์สหรัฐ หรือราว 3.6 แสนล้านบาทแล้ว โดยเมื่อวันจันทร์ที่ผ่านมา (29 สิงหาคม) กองทุน IMF ได้เสนอแผนและมอบเงินช่วยเหลือเบื้องต้นราว 1.17 พันล้านดอลลาร์แล้ว ซึ่งเป็นส่วนหนึ่งของแผนงานปี 2019 ที่ต้องการให้เศรษฐกิจปากีสถานกลับมามั่นคงและเติบโตได้อย่างสมดุล แต่อย่างไรก็ตาม แนวทาง IMF ก็ได้รับเสียงวิพากษ์วิจารณ์อย่างมาก มาตรการรัดเข็มขัดสร้างแรงผลักดันให้รัฐบาลปากีสถานขึ้นราคาน้ำมันและไฟฟ้า ท่ามกางวิกฤตเงินเฟ้อที่พุ่งสูงขึ้น\n\nรู้หรือไม่ จากรายงานดัชนีความเสี่ยงด้านสภาพภูมิอากาศโลก ปี 2021 (Global Climate Risk Index 2021) โดย Germanwatch ปากีสถานรั้งอันดับ 7 ใน 10 อันดับประเทศที่ได้รับผลกระทบมากที่สุดจากความเสี่ยงด้านสภาพภูมิอากาศในระยะยาวในช่วงปี 2000-2019 ที่ผ่านมา มีค่าดัชนี CRI อยู่ที่ 28.33 ขณะที่เปอร์โตริโกรั้งอันดับ 1 จากหัวตาราง ตามมาด้วยเมียนมา, เฮติ, ฟิลิปปินส์ ส่วนไทยรั้งอันดับที่ 9 จากการจัดอันดับในครั้งนี้ มีค่าดัชนี CRI อยู่ที่ 29.83\n\nอ้างอิง:",
    "พื้นที่ 1 ใน 3 ของปากีสถานจมน้ำ ประเมินความเสียหายขั้นต่ำ 3.6 แสนล้าน (ภาพชุด)": "พื้นที่ 1 ใน 3 ของปากีสถานจมน้ำ ประเมินความเสียหายขั้นต่ำ 3.6 แสนล้าน\n\nนางเชอร์รี เรห์แมน รัฐมนตรีกระทรวงภูมิอากาศของปากีสถาน ระบุว่า ขณะนี้พื้นที่ 1 ใน 3 ของประเทศปากีสถานจมอยู่ใต้น้ำอย่างสมบูรณ์แบบ หลังปากีสถานต้องเผชิญกับอุทกภัยที่รุนแรงที่สุดในประวัติศาสตร์\n\n“มันกลายเป็นมหาสมุทรขนาดใหญ่ ไม่มีพื้นที่แห้งสำหรับให้สูบน้ำออกไป มันเป็นวิกฤตการณ์ที่เกินกว่าจะจินตนาการได้ พูดกันจริงๆ คือ 1 ใน 3 ของปากีสถานอยู่ใต้น้ำในขณะนี้ มันเกินทุกขอบเขตและทุกบรรทัดฐานที่เราเคยเห็นในอดีต” เรห์แมนกล่าว\n\nด้านยอดผู้เสียชีวิตจากเหตุอุทกภัยครั้งนี้อยู่ที่อย่างน้อย 1,136 คนแล้วนับตั้งแต่ฤดูมรสุมเริ่มขึ้นในเดือนมิถุนายน โดยนายบิลาวัล บุตโต-ซาร์ดารี รัฐมนตรีต่างประเทศปากีสถาน กล่าวว่า เชื่อว่า 1 ใน 3 ของผู้เสียชีวิตเป็นเด็ก และเรายังต้องรับมือกับความเสียหายมากมายที่เกิดขึ้น\n\nนายอาห์ซาน อิกบาล รัฐมนตรีกระทรวงวางแผนปากีสถาน ประเมินว่า มูลค่าความเสียหายเบื้องต้นจากเหตุอุทกภัยครั้งนี้น่าจะมากกว่า 1 หมื่นล้านดอลลาร์สหรัฐ หรือกว่า 3.6 แสนล้านบาท จนถึงขณะนี้มีผู้คนที่เสียชีวิตแล้วมากกว่า 1 พันคน และบ้านเรือนเกือบหนึ่งล้านหลังคาเรือนได้รับความเสียหาย ผู้คนสูญเสียการดำรงชีวิตของพวกเขาอย่างสมบูรณ์แบบ\n\nอิกบาลกล่าวด้วยว่า น้ำท่วมครั้งนี้เลวร้ายยิ่งกว่าเหตุน้ำท่วมปากีสถานในปี 2010 ซึ่งสหประชาชาติ (ยูเอ็น) ระบุว่า มันเป็นภัยพิบัติน้ำท่วมที่ใหญ่ที่สุดเท่าที่เคยมีมา และอาจต้องใช้เวลาถึง 5 ปีในการสร้างและฟื้นฟูประเทศขึ้นมาใหม่ โดยในระยะใกล้ปากีสถานจะเผชิญกับปัญหาขาดแคลนอาหารอย่างรุนแรง\n\nนายอิกบาลกล่าวด้วยว่า โลกเป็นหนี้ปากีสถาน ซึ่งตกเป็นเหยื่อของการเปลี่ยนแปลงสภาพภูมิอากาศที่เกิดจากการพัฒนาที่ขาดความรับผิดชอบของประเทศพัฒนาแล้ว เรามีคาร์บอนฟุตพริ้นท์ (ปริมาณการปล่อยก๊าซเรือนกระจก) ต่ำที่สุดในโลก ประชาคมระหว่างประเทศมีความรับผิดชอบที่จะต้องช่วยเหลือเรา ปรับปรุงโครงสร้างพื้นฐานของเรา เพื่อให้มีความยืดหยุ่นต่อการรับมือกับการเปลี่ยนแปลงสภาพภูมิอากาศมากขึ้น เพื่อที่เราจะได้ไม่ต้องเผชิญกับความสูญเสียเช่นนี้ในทุกๆ 3, 4 หรือ 5 ปี\n\nรัฐมนตรีกระทรวงวางแผนของปากีสถานกล่าวว่า พื้นที่ที่เคยมีฝนกลับไม่มีฝนตก ขณะที่พื้นที่ที่เคยมีฝนตกน้อยมากกลับมีฝนตกหนัก 45% ของฝ้ายที่ปลูกถูกทำลายจากน้ำท่วม ขณะที่ข้าวสาลีที่เพิ่งหว่านในพื้นที่ทางตอนใต้ของประเทศก็ได้รับผลกระทบเช่นกัน เนื่องจากยังคงมีพื้นที่กว้างใหญ่ที่ถูกน้ำท่วมขัง สร้างความเสียหายร้ายแรงต่อนาข้าว พืชผัก และผลไม้\n\nขณะที่กระทรวงการคลังปากีสถานเตือนถึงผลกระทบต่อการปลูกพืชตามฤดูกาลที่สำคัญ โดยเฉพาะฝ้ายที่เป็นปัจจัยสำคัญสำหรับอุตสาหกรรมสิ่งทอของปากีสถาน ซึ่งมีสัดส่วนถึง 60% ของการส่งออกทั้งหมดของประเทศ\n\nด้านกองทุนการเงินระหว่างประเทศ (ไอเอ็มเอฟ) ได้อนุมัติเงินช่วยเหลือมูลค่า 1.1 พันล้านดอลลาร์สหรัฐให้กับปากีสถานเมื่อวันที่ 29 สิงหาคมที่ผ่านมา หลังโครงการช่วยเหลือดังกล่าวหยุดชะงักไปตั้งแต่ต้นปี โดยรัฐมนตรีต่างประเทศปากีสถานระบุว่า เงินก้อนนี้จะเป็นความช่วยเหลือที่สำคัญยิ่งสำหรับปากีสถานในการฟื้นฟูเศรษฐกิจ",
    "ปากีสถานวอนประชาคมโลกช่วยหลังยอดเสียชีวิตน้ำท่วมทะลุ 1 พันราย": "สำนักงานบริหารภัยพิบัติแห่งชาติ ปากีสถาน เผยจำนวน ผู้เสียชีวิต จากเหตุ น้ำท่วม ในปากีสถานเพิ่มขึ้นเป็น 1,033 รายแล้ว โดยในช่วง 24 ชั่วโมงที่ผ่านมา มีผู้เสียชีวิต 119 ราย และแม้ว่า สหรัฐ อังกฤษ สหรัฐอาหรับเอมิเรตส์ และนานาประเทศต่างให้ความช่วยเหลือปากีสถานแล้ว แต่ความช่วยเหลือที่ได้รับก็ยังไม่เพียงพอต่อความต้องการ\n\nนายซัลมาน ซูฟี เจ้าหน้าที่กระทรวงหมาดไทย กล่าวว่า ปากีสถานต้องการการสนับสนุนจากนานาประเทศเป็นอย่างยิ่ง ที่ผ่านมาปากีสถานต้องรับมือกับปัญหาเศรษฐกิจ และตอนนี้เราก็ต้องฟันฝ่าผลกระทบที่เกิดขึ้นจากภัยพิบัติในฤดูมรสุม\n\nประชาชนหลายพันคนในพื้นที่ทางตะวันตกเฉียงเหนือของปากีสถานต้องอพยพหนีออกจากบ้านเรือน ภายหลังจากที่แม่น้ำในจังหวัดไคเบอร์พาคทุนควาล้นตลิ่งและแนวกั้นน้ำส่งผลให้เกิดน้ำท่วมอย่างฉับพลัน",
    "ปากีสถานเผย พื้นที่ 1 ใน 3 ของประเทศจมน้ำ ประเมินความเสียหายวิกฤตน้ำท่วม": "เชอร์รี เรห์มาน รัฐมนตรีกระทรวงการเปลี่ยนแปลงสภาพภูมิอากาศของปากีสถาน เปิดเผยความคืบหน้าสถานการณ์น้ำท่วม ซึ่งถือได้ว่ารุนแรงมากที่สุดครั้งหนึ่งในประวัติศาสตร์ โดยพบว่าตอนนี้ พื้นที่ 1 ใน 3 ของประเทศ กำลังจมอยู่ใต้น้ำ ขณะที่มีรายงานผู้เสียชีวิตแล้วอย่างน้อย 1,136 คน\n\n“ทั้งหมดนี้เป็นมหาสมุทรขนาดใหญ่ ไม่มีพื้นที่แห้งสำหรับสูบน้ำออกไป สัดส่วนของวิกฤตการณ์นี้มันเกินกว่าจินตนาการ พูดตามความเป็นจริง พื้นที่ 1 ใน 3 ของปากีสถานตอนนี้จมอยู่ใต้น้ำ ซึ่งมันเกินทุกขอบเขต หรือทุกบรรทัดฐานที่เราเคยเจอมาในอดีต” เรห์มานกล่าว\n\nวิกฤตน้ำท่วมครั้งนี้เกิดขึ้นหลังปากีสถานเผชิญภาวะฝนฤดูร้อนตกหนักที่สุดในรอบทศวรรษ โดยน้ำได้ท่วมถนนหนทาง บ้านเรือน สิ่งปลูกสร้าง รวมถึงพื้นที่เพาะปลูกจำนวนมากทั่วประเทศจนได้รับความเสียหายหนัก หลายหมู่บ้านถูกตัดขาดจากโลกภายนอก\n\nโดยคาดว่ามีประชาชนที่ได้รับผลกระทบมากกว่า 33 ล้านคน หรือ 1 ใน 7 ของประชากรทั้งหมดกว่า 230 ล้านคน ขณะที่ทางการระบุว่า จำนวนผู้เสียชีวิตอาจเพิ่มสูงขึ้นอีก\n\nด้านอาห์ซาน อิกบาล รัฐมนตรีว่าการกระทรวงการวางแผนและการพัฒนาของรัฐบาลกลางปากีสถาน รายงานผลการประเมินความเสียหายจากวิกฤตน้ำท่วมในขั้นต้น คาดว่าสูงถึงอย่างน้อย 1 หมื่นล้านดอลลาร์สหรัฐ หรือราว 3.6 แสนล้านบาท\n\nขณะที่เขาเผยว่า หลังจากนี้ในอีกไม่กี่สัปดาห์หรือไม่กี่เดือนข้างหน้า ประชาชนทั่วประเทศอาจต้องเผชิญภาวะขาดแคลนอาหารขั้นรุนแรง และคาดว่าวิกฤตน้ำท่วมใหญ่รอบนี้จะก่อให้เกิดผลกระทบที่เลวร้ายกว่าวิกฤตน้ำท่วมในปี 2010 ซึ่งทำให้มีประชาชนเสียชีวิตไปมากกว่า 2,000 คน\n\nภาพ: Photo by Ahmed Ali/Anadolu Agency via Getty Images\n\nอ้างอิง:",
    "ชมคลิป: ประมวลสถานการณ์น้ำท่วมปากีสถาน พวกเขาสูญเสียมากแค่ไหน": "นี่คือสถานการณ์น้ำท่วมใหญ่ที่เกิดขึ้นในปากีสถาน ประชาชนนับพันชีวิตต้องจากไปจากเหตุน้ำท่วมฉับพลัน ขณะที่อีก 33 ล้านชีวิตได้รับผลกระทบหนัก หลายครอบครัวต้องสูญเสียบ้านเรือนของตน อีกหลายคนขาดแคลนแม้กระทั่งอาหารและน้ำดื่มสะอาด\n\nพวกเขายังรอคอยความหวังว่า ประชาคมโลกจะยื่นมือมาเข้ามาช่วยเหลือ ในวิกฤตการณ์ที่นับได้ว่ารุนแรงมากที่สุดครั้งหนึ่งในหน้าประวัติศาสตร์ของประเทศ\n\nบรรยาย: รัฐโรจน์ จิตรพนา\n\nตัดต่อ: วชิระ มากทรัพย์\n\nอ้างอิง:",
    "ชมคลิป: “หนูอยากขอให้อัลลอฮ์ช่วยหยุดฝน” เสียงเล็กๆ จากเด็กหญิงปากีสถาน เมื่อโลกรวนทำบ้านของเธอจมบาดาล": "“หนูอยากขอให้อัลลอฮ์ช่วยหยุดฝน ช่วยทำให้ทุกอย่างเป็นปกติ ช่วยทำให้บ้านของทุกคนได้รับการซ่อมแซม และขอให้ทุกคนได้กลับไปอาศัยอยู่ในบ้านของตัวเอง”\n\nนี่คือเสียงจาก มาห์นูร์ ชีค เด็กหญิงตัวน้อยชาวปากีสถาน ที่วิงวอนขอพระผู้เป็นเจ้าให้ช่วยเหลือทุกคนในประเทศของเธอ หลังพื้นที่ 1 ใน 3 ของปากีสถานกำลังจมอยู่ใต้บาดาล จากการเกิดอุทกภัยครั้งเลวร้ายที่สุดในประวัติศาสตร์ ซึ่งเป็นผลพวงจากภาวะโลกรวน ที่เราทุกคนมีส่วนต้องรับผิดชอบ\n\nบรรยาย: รัฐโรจน์ จิตรพนา\n\nตัดต่อ: ศุภอาฒย์ มั่นสิงห์\n\nอ้างอิง:",
    "สลด! ยอดดับน้ำท่วมปากีสถาน พุ่งเกือบ 1,500 ราย": "สลด! ยอดดับน้ำท่วมปากีสถาน พุ่งเกือบ 1,500 ราย\n\nทางการปากีสถานเปิดเผยยอดผู้เสียชีวิตล่าสุดจากเหตุอุทกภัยครั้งใหญ่อย่างที่ไม่เคยเกิดขึ้นมาก่อนในปากีสถานว่าพุ่งเกือบทะลุ 1,500 ราย ขณะที่เจ้าหน้าที่ภาครัฐเฝ้าจับตาสถานการณ์ เพื่อยกระดับความช่วยเหลือให้ประชาชนหลายล้านคนที่ได้รับผลกระทบจากภัยพิบัติดังกล่าว\n\nเจ้าหน้าที่จัดการภัยพิบัติระบุว่า ยอดผู้เสียชีวิตล่าสุดอยู่ที่ 1,486 ราย โดยในจำนวนนั้นเป็นเด็กราว 530 ราย ซึ่งเป็นการเปิดเผยยอดผู้เสียชีวิตจากทั่วประเทศครั้งแรกนับจากวันที่ 9 กันยายน ซึ่งมีรายงานผู้ถูกน้ำท่วมคร่าชีวิตไป 90 ราย\n\nโดยน้ำท่วมครั้งใหญ่นี้เกิดจากมวลน้ำของฝนในฤดูมรสุมและธารน้ำแข็งละลาย ที่ได้ไหลบ่าเข้าท่วมพื้นที่เป็นวงกว้าง ส่งผลกระทบกับประชากรชาวปากีสถานกว่า 33 ล้านคน จากทั้งหมด 220 ล้านคน ทั้งยังทำลายล้างบ้านเรือน โครงสร้างพื้นฐานในการคมนาคม พืชผลทางการเกษตร และปศุสัตว์ ที่คาดว่ามีมูลค่าความเสียหายราว 3 หมื่นล้านดอลลาร์สหรัฐ หรือราว 1.08 ล้านล้านบาท\n\nในช่วงไม่กี่อาทิตย์ที่ผ่านมา เจ้าหน้าที่ภาครัฐได้วางแนวกั้นน้ำท่วมเพื่อเบี่ยงกระแสน้ำออกจากสถานที่ที่สำคัญ อาทิ โรงไฟฟ้า และบ้านเรือน ขณะที่กลุ่มผู้เลี้ยงปศุสัตว์ก็กำลังประสบกับปัญหาอีกด้านหนึ่ง นั่นคือการขาดแคลนอาหารสำหรับสัตว์\n\nทั้งนี้ รัฐบาลปากีสถานและสหประชาชาติ (ยูเอ็น) ได้กล่าวโทษอุทกภัยครั้งนี้ว่าเป็นผลมาจากปัญหาการเปลี่ยนแปลงสภาพภูมิอากาศ ที่ทำให้ปากีสถานมีปริมาณฝนตกสูงถึง 391 มิลลิเมตร ซึ่งเป็นสูงกว่าค่าเฉลี่ยตลอด 30 ปี ถึง 190% ในเดือนกรกฎาคมและสิงหาคมที่ผ่านมา โดยปริมาณน้ำฝนในแคว้นสิทธิ์ ซึ่งเป็นพื้นที่ที่เผชิญกับปัญหาน้ำท่วมรุนแรงที่สุด ตัวเลขปริมาณน้ำฝนพุ่งสูงขึ้นถึง 466%\n\nกระทรวงการต่างประเทศปากีสถานแจ้งว่า ปากีสถานได้รับความช่วยเหลือจากสหรัฐอเมริกาและสหรัฐอาหรับเอมิเรตส์เมื่อวันที่ 15 กันยายน ขณะที่สหประชาชาติกำลังประเมินความจำเป็นต่างๆ ในการฟื้นฟูประเทศขึ้นมาอีกครั้ง",
    "จากสุวรรณภูมิ.. สู่แคว้นคันธาระ (ปากีสถาน).... (ตอนที่ ๑๑) พรรษาประวัติศาสตร์ (ปี ๒๕๖๕) .. ณ นครตักกศิลา": "สู่ .. ร่องรอยอารยธรรมพุทธศาสนา ในอาณาจักรกุษาณะ (เปศวาร์/ปุรุษปุระ)\n\n..ร่องรอยแห่งความเจ็บปวดแสนสาหัส..\n\nกำลังคืนกลับ ผลิเป็นดอกผลบานสะพรั่ง\n\nเพื่อส่งคืนกลับแก่เจ้าของผู้กระทำ..\n\nผู้ร่วมกระทำ .. ผู้ยินดีในการกระทำ\n\nภายใต้ กฎแห่งกรรม.. อำนาจแห่งธรรม..\n\nบันทึกบนเส้นทาง Khyber journey\n\nอารยวังโส ภิกขุ\n\n๑ สิงหาคม ๒๕๖๕\n\nเจริญพรสาธุชนผู้มีจิตศรัทธาในพระพุทธศาสนา... จากที่ได้กล่าวมาในตอนที่แล้ว... เมื่อได้ติดตามศึกษาเส้นทางของหลวงจีนฟาเหียนหรือพระภิกษุฟาเหียน ที่ออกจากเมืองจีน จาริกไปเพื่อแสวงหาคัมภีร์พระไตรปิฎกในชมพูทวีป (อินเดีย-ปากีสถาน) ในระหว่าง พ.ศ.๙๔๒-๙๕๗ รวม ๑๕ ปี ดังบันทึกในหนังสือจดหมายเหตุแห่งพุทธอาณาจักร.. จึงได้ทราบเรื่องราวอีกหลายประการที่แสดงให้เห็นถึงความเชื่อมโยงไปสู่สมัยพุทธกาล อันควรนำมาพิจารณาเป็นอย่างยิ่ง โดยเฉพาะเป็นการบันทึกจากการเผชิญกับเรื่องราวต่างๆ ด้วยตนเองในพื้นที่ร่องรอยอารยธรรมทางพุทธศาสนา.. สมัยคันธาระอย่างแท้จริง ดังปรากฏเรื่องราวในตอนนี้ เมื่อหลวงจีนฟาเหียนพร้อมเพื่อนภิกษุจีนเดินทางบรรลุถึงราชธานีปุรุษปุระ แห่งอาณาจักรกุษาณะ ที่พุทธศาสนารุ่งเรืองที่สุดในฝ่ายเหนือของชมพูทวีป.. หลังจากสมัยพระเจ้าอโศกมหาราชผ่านไปแล้ว.. โดยมีผู้รู้ได้แบ่งห้วงเวลาของพุทธศาสนาภายหลังพุทธปรินิพพานไว้ ๔ ระยะ ได้แก่\n\nระยะที่ ๑ ระหว่าง พ.ศ.๑๐๐–พ.ศ.๔๐๐ (หินยานแปลงรูป)\n\nระยะที่ ๒ ระหว่าง พ.ศ.๔๐๐–พ.ศ.๗๐๐ (มหายานตอนต้น)\n\nระยะที่ ๓ ระหว่าง พ.ศ.๗๐๐–พ.ศ.๑๒๐๐ (มหายานตอนกลาง)\n\nระยะที่ ๔ ระหว่าง พ.ศ.๑๒๐๐–พ.ศ.๑๗๐๐ (มหายานตอนปลาย สู่ความสูญสลายของพุทธศาสนาในชมพูทวีป)\n\nจากห้วงเวลาทั้ง ๔ ระยะ จะเห็นได้ถึงความเปลี่ยนแปลงผันแปรของพระพุทธศาสนาที่ดำเนินไปโดยพุทธบริษัทสี่.. ได้แก่ ภิกษุ ภิกษุณี อุบาสก อุบาสิกา เพื่อการส่งสืบต่อพระพุทธศาสนาไปตามทัศนะ.. ทิฏฐิ.. แห่งตนและหมู่คณะ จนถึงที่สุดแห่งความสูญสลาย อันแสดงความเป็นปกติของความจริง ที่ว่า... “สัพเพ สังขารา อนิจจัง สัพเพ ธัมมา อนัตตาติ!”\n\nสำหรับการปรับตัวเปลี่ยนแปลงของพุทธศาสนาที่แบ่งเป็นนิกายต่างๆ มากถึง ๑๘ นิกาย ย่อมสะท้อนให้เห็นความเป็นจริงของความล้มเหลวในการปรับเปลี่ยนตัวเอง (พุทธศาสนาในความเป็นคณะและนิกาย) ไปตามสภาวะความกดดันที่เกิดจากทั้งภายนอกและภายใน.. กระทำต่อพุทธศาสนาในทุกรูปแบบ โดยเฉพาะความกดดันจากปัญหาภายใน.. ที่สรุปให้เห็นได้จริงตามลักษณะที่ปรากฏว่า...\n\nมี ๒ คณะใหญ่ ที่แตกย่อยไปสู่ความเป็นนิกายย่อยๆ ถึง ๑๘ นิกาย ที่ทำให้เห็นถึงความล้มเหลวในการปรับเปลี่ยนตนเอง (พุทธศาสนาในความเป็นคณะและนิกาย) ไปตามสภาวะสังคมที่ส่งพลังกดดัน.. กระทำต่อพุทธศาสนาในทุกรูปแบบ โดยเฉพาะความกดดันจากปัญหาภายใน..\n\nจึงควรอย่างยิ่งที่ทุกฝ่ายในองค์กรพุทธศาสนา จะได้พิจารณา ทบทวน ตรวจสอบ ศึกษา ค้นหาความจริงดังกล่าว ว่า... “เหตุปัจจัยอันใดหนอ.. ที่ทำให้พุทธศาสนาสูญสิ้นไปจากชมพูทวีป.. แผ่นดินเกิดพระพุทธศาสนา...!!”\n\n..บนร่องรอยเส้นทางของหลวงจีนฟาเหียนที่ถูกบันทึกไว้ว่า.. เป็นการเดินทางเผชิญสืบเรื่องราวความเป็นจริงต่างๆ ดังที่ปรากฏในบันทึกของหลวงจีน.. ซึ่งนับว่ามีคุณประโยชน์ยิ่ง... แต่เมื่อมาผสมผสานกับความคิดเห็นของตนเองและคณะ.. ในความเป็น พุทธปฏิรูป.. จึงควรระวังต่อการเสพข้อมูล ด้วยได้เห็นปรากฏการณ์จากเรื่องราวต่างๆ ที่ออกจะผิดเพี้ยนไปจาก สัจธรรม ที่เป็น อริยสัจธรรม ๔ อันเป็นแก่นธรรมสาระความรู้แท้จริงของความเป็นพระพุทธศาสนา ที่พระพุทธเจ้าตรัสรู้และประกาศหรือแสดงไว้ดีแล้ว ซึ่งสามารถนำสืบค้นหาความเป็น สัจธรรม แท้จริงได้อย่างชัดเจน.. ตรงตามหลักการ อุดมการณ์ และข้อปฏิบัติในพระพุทธศาสนา.. ที่มีแบบแผนตรงตามพระสัทธรรมดั้งเดิม ไม่ใช่ สัจธรรมปฏิรูป ที่เกิดขึ้นมาในภายหลังจากคณาจารย์ต่างๆ\n\nดังนั้น จึงควรพิจารณาตรวจตราให้ละเอียดในเรื่องราว.. ความคิดเห็นที่ถูกผูกขึ้นมานำเสนอ โดยเฉพาะการอ้างหลักธรรมคำสั่งสอนหรือลักษณะธรรมในวิถีพุทธศาสนา ดังปรากฏในบันทึกจดหมายเหตุแห่งพุทธอาณาจักรที่มีความโน้มเอียงไปทาง เทวนิยม ผู้ศึกษาจึงควรระมัดระวัง ควรรู้จัก “โยนิโสมนสิการ” ในทุกๆ เรื่อง.. และพึงคำนึงถึง หลักกาลามสูตร ที่พระพุทธเจ้าประทานให้ไว้ว่า... “อย่าเพิ่งเชื่อในสิ่งนั้นๆ... ก่อนพิจารณาตรวจตราโดยแยบคายให้เห็นตามความเป็นจริง (ที่เป็นสัจธรรม) ว่า... มีประโยชน์และเหมาะควรหรือไม่...” ดังที่ได้ตรัสไว้ว่า...\n\n..อย่าถือ โดยการฟังตามๆ กันมา\n\n..อย่าถือ โดยการปฏิบัติสืบกันมา\n\n..อย่าถือ โดยการบอกกล่าวเล่าลือกันมา\n\n..อย่าถือ โดยการอ้างอิงตำรา .. พระไตรปิฎก\n\n..อย่าถือ โดยการเดา\n\n..อย่าถือ โดยการคาดคะเน\n\n..อย่าถือ โดยการตรึกตรองตามอาการ\n\n..อย่าถือ โดยชอบใจว่าตรงตามความคิด (ทิฏฐิ) ของตน\n\n..อย่าถือ โดยผู้พูดเป็นคนน่าเชื่อถือ\n\n..อย่าถือ โดยการนับถือว่าสมณะนี้เป็นครูของเรา\n\nหลักความไม่เชื่องมงาย ๑๐ ประการนี้.. มีประโยชน์อย่างยิ่งต่อการศึกษาค้นคว้าในทุกเรื่องราว มิใช่เฉพาะเรื่องคำสั่งสอนในพระพุทธศาสนาเพียงอย่างเดียว โดยเฉพาะในสังคม Social Media .. โลกไอทีปัจจุบัน...\n\n..จริงๆ แล้ว ในเรื่องราวต่างๆ ของพุทธศาสนาที่ปรากฏในบันทึกของหลวงจีนฟาเหียน นับว่ามีประโยชน์มากในด้านความมีอยู่จริงของสถานที่สำคัญของพุทธศาสนาในยุคสมัยนั้น.. (พุทธศตวรรษที่ ๙-๑๐) ที่ส่งสืบต่อกันมา...\n\nจึงทำให้เห็นร่องรอยความเป็นจริงในทุกด้าน โดยเฉพาะในการสืบค้นของฝ่ายโบราณคดี ที่ส่วนใหญ่ได้อ้างอิงอาศัยบันทึกของพระภิกษุชาวจีน ไม่ว่าจะพระภิกษุฟาเหียน.. พระภิกษุถัมซัมจั๋ง.. เป็นต้น\n\nดังในห้วงเวลาที่อาตมา (MV. Arayawangso) ได้รับนิมนต์ (กระทำสัตตาหกรณียะฯ) มาปฏิบัติศาสนกิจที่เปศวาร์ .. โดยออกเดินทางมาตั้งแต่วันที่ ๓๑ กรกฎาคม ๒๕๖๕ จากนครตักศิลา สถานที่อธิษฐานจำพรรษาประจำปี ๒๕๖๕ จึงได้ถือโอกาสในช่วงเวลาดังกล่าวจาริกทัศนศึกษามรดกโลกทางพุทธศาสนาในเขต Khyber Pakhtunkhwa หรือรัฐเคพี ในปากีสถานด้วย ซึ่งนอกจากแหล่งพุทธศาสนามรดกโลก เช่น ศาสนสถานตักอิบาหิ (Takht-e-Bahi) ที่นิยมเรียกสั้นๆ ว่า ตัก-ไบ แล้ว... เมื่อวันที่ ๑ สิงหาคม ๒๕๖๕.. ยังได้เดินทางไปเยี่ยมชม-สักการะ Buddhist Stupa ที่ตั้งโดดเด่นอยู่บนภูเขาลูกเล็กๆ ใกล้ Khyber Pass ชาวบ้านในย่านนั้นจึงเรียกพระสถูปดังกล่าวอีกชื่อหนึ่งว่า Khyber Top.. ซึ่งเป็นมหาสถูปหนึ่งเดียวของพระพุทธศาสนาในยุคราชวงศ์กุษาณะ อันเป็นศิลปะคันธาระ ที่ตั้งตระหง่านบนภูเขา ติดทางรถไฟ (เป็นเส้นทางเชื่อมการคมนาคมระหว่างอัฟกานิสถานกับปากีสถานในอดีต สร้างสมัยที่อังกฤษปกครอง..) ที่ในปัจจุบันถูกปล่อยทิ้งร้างไปอย่างน่าเสียดาย ด้วยผลพิษทางการเมืองระดับโลก ที่เป็นเหตุให้เกิดขบวนการก่อการร้ายขึ้นในพื้นที่เชื่อมโยงรอยต่อระหว่างสองประเทศสืบเนื่องมายาวนาน...\n\nจึงไม่แปลก หากได้ไปเห็นการเร่งทำงานบูรณะพระมหาสถูปที่ใช้ชื่อว่า “Buddhist Stupa” ที่อยู่ท่ามกลางกองกำลังของฝ่ายทหารรัฐบาลปากีสถาน ที่ตั้งกองกำลังรักษาการณ์บนภูเขาลูกนั้น.. ซึ่งเป็นที่หวงห้ามมิให้คนโดยทั่วไปหรือนักท่องเที่ยวเดินทางเข้าไปได้.. โดยมีการวางกองกำลังเฝ้ารักษาความปลอดภัยหลายแห่งบนถนนที่ทอดยาวผ่านเข้าไปในหุบเขาที่สลับซับซ้อนมากมาย... (ติดตามอ่านตอนต่อไป)\n\nเจริญพร\n\n[email protected]",
    "ปากีสถานเผย 1 ใน 3 ของประเทศ จมอยู่ใต้กระแสน้ำ": "ปากีสถาน ชี้ ขณะนี้ประเทศเปรียบเสมือนมหาสมุทรขนาดย่อม หลังพื้นที่ 1 ใน 3 ของประเทศ ต้องจมอยู่ใต้กระแสน้ำ พร้อมสร้างความเสียหายแล้วกว่า 360,000 ล้านบาท ทางการปากีสถาน เปิดเผยว่า ขณะนี้ พื้นที่ 1 ใน 3 ของประเทศ ต้องจมอยู่ใต้กระแสน้ำ และยังไม่มีท่าทีว่า สถานการณ์น้ำท่วมจะบรรเทาลง เนื่องจากยังคงมีฝนตกหนักต่อเนื่อง นับตั้งแต่ปากีสถาน เผชิญฤดูมรสุม เมื่อเดือนมิถุนายน โดยในรอบ 24 ชั่วโมงที่ผ่านมา พบผู้เสียชีวิตเพิ่มอีก 75 คน ส่งผลให้ยอดรวมผู้เสียชีวิตล่าสุด อยู่ที่กว่า 1,136 คน ขณะที่ พื้นที่ทางการเกษตร, ถนนหลายสาย รวมระยะทางกว่า 3,000 กิโลเมตร และบ้านเรือนของประชาชนราว 500,000 หลังคาเรือน ได้รับความเสียหาย คิดเป็นมูลค่ากว่า 10,000 ล้านเหรียญสหรัฐฯ หรือราว 360,000 ล้านบาท ประชาชนกว่า 33 ล้านคน หรือคิดเป็น 15 เปอร์เซ็นต์ของจำนวนประชากรทั้งหมด ต้องกลายเป็นผู้ไร้ที่อยู่อาศัย โดยจังหวัดสินธ์ (Sindh) และจังหวัดบาลูจิสถาน (Balochistan) ซึ่งตั้งอยู่ทางตอนใต้ของประเทศ เป็นพื้นที่ ที่ได้รับความเสียหายมากที่สุด ขณะเดียวกัน ทางการปากีสถาน ได้เปิดเผยว่า ขณะนี้ ปากีสถาน ไม่มีพื้นที่แห้ง ในการสูบน้ำออก เพื่อเร่งระบายน้ำแล้ว ขณะที่นานาชาติ ยังคงทยอยส่งความช่วยเหลือ ทั้งอาหาร, เครื่องนุ่งห่ม และยา รวมไปถึงเงินช่วยเหลืออย่างต่อเนื่องสำหรับ เหตุอุทกภัยครั้งนี้ มีความรุนแรงเทียบเท่ากับ เหตุอุทกภัยครั้งประวัติศาสตร์ของปากีสถาน เมื่อปี 2554 ซึ่งครั้งนั้นคร่าชีวิตชาวปากีสถานไปมากกว่า 2,000 คน",
    "ปากีสถาน วอนนานาชาติช่วยเหลือน้ำท่วม ยอดดับทะลุพันคน": "หน่วยงานรับมือภัยพิบัติแห่งชาติของปากีสถาน ออกมารายงานว่า ในช่วง 24 ชั่วโมงที่ผ่านมาพบผู้เสียชีวิตจากเหตุน้ำท่วม เพิ่มอีก 119 คน ส่งผลให้นับตั้งแต่เดือนมิถุนายน จนถึงขณะนี้ ยอดผู้เสียชีวิตจากน้ำท่วมในปากีสถาน เพิ่มเป็น 1,033 คนแล้วขณะที่ประชาชนหลายล้านคน ต้องกลายเป็นผู้ไร้้ที่อยู่อาศัย ด้านรัฐบาลปากีสถาน ได้ออกมาร้องขอความช่วยเหลือจากนานาชาติเป็นการด่วน แม้จะได้รับสิ่งของบรรเทาทุกข์จากหลายประเทศแล้วก็ตาม ทว่ายังคงมีไม่เพียงพอต่อความต้องการของประชาชน ที่ได้รับผลกระทบ เนื่องจากมีจำนวนมากถึง 33 ล้านคน หรือคิดเป็นร้อยละ 15 ของจำนวนประชากรทั้งประเทศ โดยความเสียหายจากฤดูมรสุมปีนี้ รุนแรงเทียบเท่ากับความเสียหายช่วงปี 2553 ถึง 2554 ที่ว่ากันว่าร้ายแรง ที่สุดในประวัติศาสตร์ของประเทศเลยทีเดียวด้านพระสันตปาปา ฟรานซิส หรือโป๊ป ร่วมสวดมนต์ให้กับผู้เสียชีวิต จากเหตุน้ำท่วมในปากีสถาน พร้อมกล่าวว่า กำลังอธิษฐาน ถึงผู้เสียชีวิต ผู้บาดเจ็บและผู้อพยพ และเพื่อให้ความเป็นน้ำหนึ่งใจเดียวกันระหว่างประเทศต่าง ๆ เกิดขึ้นอย่างรวดเร็ว",
    "UN ระดมทุนฉุกเฉิน 160 ล้านดอลลาร์ ช่วยเหยื่อน้ำท่วมปากีสถานนับล้าน": "องค์การสหประชาชาติ (UN) พร้อมด้วยรัฐบาลปากีสถาน ประกาศระดมทุนสนับสนุนฉุกเฉิน จำนวน 160 ล้านดอลลาร์สหรัฐ หรือกว่า 5,800 ล้านบาท เพื่อช่วยเหลือผู้ประสบภัยจำนวนหลายล้านคน จากเหตุน้ำท่วมครั้งใหญ่ในปากีสถาน ที่คร่าชีวิตประชาชนไปแล้วมากกว่า 1,160 คน\n\nโดย อันโตนิโอ กูเตอร์เรส เลขาธิการองค์การสหประชาชาติ ได้ส่งข้อความผ่านคลิปวิดีโอ ระบุถึงสถานการณ์น้ำท่วมในปากีสถาน ซึ่งเกิดขึ้นจากมรสุมฤดูฝนที่ยาวนานหลายสัปดาห์อย่างที่ไม่เคยปรากฏมาก่อน ว่าเป็นสัญญาณให้ทั่วโลกต้องยกระดับการดำเนินการเพื่อรับมือกับภาวะโลกรวนหรือการเปลี่ยนแปลงของสภาพอากาศ\n\n“เรามาหยุดเดินละเมอไปสู่การทำลายล้างโลกของเราด้วยภาวะโลกรวนกันเถอะ วันนี้มันคือปากีสถาน แต่วันพรุ่งนี้มันอาจเป็นประเทศของคุณ” กูเตอร์เรสกล่าวในคลิปวิดีโอที่เผยแพร่ในพิธีเปิดการระดมทุน ซึ่งจัดขึ้นที่กรุงอิสลามาบัด\n\nกูเตอร์เรสมีกำหนดการเยือนปากีสถานในวันที่ 9 กันยายนนี้ และจะเดินทางไปยังพื้นที่ที่ได้รับผลกระทบรุนแรงที่สุดจากเหตุน้ำท่วม ก่อนจะไปเยี่ยมประชาชนที่พลัดถิ่นในค่ายพักพิง และดูการปฏิบัติหน้าที่ของเจ้าหน้าที่ UN ในการสนับสนุนรัฐบาลปากีสถานเพื่อให้ความช่วยเหลือแก่ผู้ประสบภัย\n\nจนถึงตอนนี้มีประชาชนปากีสถานมากกว่า 33 ล้านคน หรือคิดเป็น 1 ใน 7 ของประชากรทั้งประเทศกว่า 230 ล้านคนที่ได้รับผลกระทบจากภัยพิบัติน้ำท่วมครั้งใหญ่นี้\n\nขณะที่มีบ้านเรือนได้รับความเสียหายหรือถูกทำลายไปมากกว่า 1 ล้านหลัง และประชาชนพลัดถิ่นอีกหลายล้านคน นับตั้งแต่เกิดมรสุมฤดูฝนในช่วง 2 เดือนครึ่งที่ผ่านมา ซึ่งประชาชนราว 5 แสนคน อาศัยอยู่ในค่ายพักพิงชั่วคราว และอีกจำนวนมากต้องหาที่พักพิงกันเอง\n\nด้านนายกรัฐมนตรี เชห์บาซ ชารีฟ ระบุว่า ปากีสถานกำลังประสบกับอุทกภัยครั้งใหญ่ที่สุดในประวัติศาสตร์ และความล่าช้าใดๆ ก็ตามโดยไม่ได้ตั้งใจของประชาคมระหว่างประเทศในการช่วยเหลือผู้ประสบภัย ‘จะสร้างความหายนะให้กับประชาชนชาวปากีสถาน’\n\nโดยเขาให้สัญญาว่าเงินทุนที่ได้รับจากประชาคมระหว่างประเทศจะถูกใช้อย่างโปร่งใส และรับประกันว่าความช่วยเหลือทั้งหมดจะส่งไปถึงประชาชนที่ประสบภัย\n\n“นี่คือความมุ่งมั่นของผม” เขากล่าวต่อผู้สื่อข่าว และชี้ว่าประเทศของเขากำลัง “เผชิญกับช่วงเวลาที่ยากลำบากที่สุดในประวัติศาสตร์”\n\nผู้นำปากีสถานยังชี้ว่า วิกฤตน้ำท่วมที่เกิดขึ้นได้ทำลายพืชผลจำนวนมาก ซึ่งรัฐบาลของเขากำลังพิจารณานำเข้าข้าวสาลีเพื่อหลีกเลี่ยงภาวะขาดแคลนอาหาร\n\nทั้งนี้ ปากีสถานได้รับความช่วยเหลือจากบางประเทศ และหลายประเทศกำลังเร่งจัดส่งความช่วยเหลือและสิ่งบรรเทาทุกข์ไปยังปากีสถาน\n\nโดยเมื่อวานนี้ (30 สิงหาคม) รัฐบาลสหรัฐฯ ได้ประกาศว่าจะมอบเงินช่วยเหลือผู้ประสบภัยจำนวน 30 ล้านดอลลาร์ โดยจะส่งมอบแก่ปากีสถานผ่านสำนักงานเพื่อการพัฒนาระหว่างประเทศของสหรัฐ (United States Agency for International Development: USAID)\n\nภาพ: Photo by Hussain Ali / Anadolu Agency via Getty Images\n\nอ้างอิง:",
    "ปากีสถานน้ำท่วมหนัก วอนประชาคมโลกส่งมอบความช่วยเหลือ": "นี่คือภาพเหตุการณ์น้ำท่วมครั้งใหญ่ในปากีสถานตลอดช่วงหลายวันที่ผ่านมา หลังฤดูมรสุมในปีนี้มีแนวโน้มรุนแรงมากยิ่งขึ้นกว่าปีที่ผ่านๆ มา จนทางการปากีสถานวอนประชาคมโลกส่งมอบความช่วยเหลือด้านบรรเทาสาธารณภัย หลังเหตุการณ์ที่เกิดขึ้นสร้างความท้าทายให้กับระบบจัดการภัยพิบัติของปากีสถานที่ยังคงมีช่องโหว่อยู่ไม่น้อย ส่งผลให้มีผู้เสียชีวิตแล้วอย่างน้อย 1,000 ราย\n\nภาพ: Asif Hassan / AFP\n\nภาพ: Asif Hassan / AFP\n\nภาพ: Abdul Majeed / AFP\n\nภาพ: Asif Hassan / AFP\n\nอ้างอิง:",
    "ต่างชาติส่งปัจจัยบรรเทาทุกข์ช่วยปากีสถาน ขณะยอดตายจากน้ำท่วมแตะ 1,500 ราย : อินโฟเควสท์": "นายอาซิม อิฟติการ์ อาหมัด โฆษกกระทรวงการต่างประเทศของปากีสถานเปิดเผยว่า ปากีสถานได้รับปัจจัยบรรเทาทุกข์ที่ขนส่งมาโดยเที่ยวบินทั้งหมด 100 เที่ยว เพื่อมอบให้แก่ผู้ประสบภัยน้ำท่วมในปากีสถานนับตั้งแต่วันที่ 28 ส.ค.ที่ผ่านมา\n\nโฆษกฯ ระบุว่า ปัจจัยบรรเทาทุกข์ด้านมนุษยธรรมนั้นประกอบด้วย อาหาร เต็นท์ ผ้าห่ม เวชภัณฑ์ ถุงยังชีพ และเครื่องสูบน้ำ\n\nนายกรัฐมนตรีเชห์บาซ ชารีฟของปากีสถานเปิดเผยว่า ภัยพิบัติจากอุทกภัยในครั้งนี้ได้สร้างความเสียหายอย่างใหญ่หลวง ซึ่งส่งผลกระทบต่อการติดต่อสื่อสาร พืชผลทางการเกษตร บ้านเรือน ตลอดจนถนนหลายสายในพื้นที่ต่าง ๆ ของปากีสถานได้ถูกทำลาย\n\nนายกรัฐมนตรีระบุในวันพุธ (14 ก.ย.) ว่า รัฐบาลกลางได้จัดสรรงบประมาณ 7 หมื่นล้านรูปี (ประมาณ 295.5 ล้านดอลลาร์สหรัฐ) สำหรับผู้ได้รับผลกระทบจากภัยพิบัติ โดยงบประมาณ 2.4 หมื่นล้านรูปีได้ถูกแจกจ่ายให้กับผู้ประสบภัยน้ำท่วมแล้ว\n\nสำนักงานจัดการภัยพิบัติแห่งชาติ (NDMA) เปิดเผยข้อมูลล่าสุดบ่งชี้ว่า นับตั้งแต่กลางเดือนมิ.ย. ภาวะน้ำท่วมในปากีสถานได้คร่าชีวิตผู้คนไปแล้ว 1,508 ราย บาดเจ็บกว่า 12,000 ราย และอีกหลายพันคนไร้ที่อยู่อาศัย\n\nโดย สำนักข่าวอินโฟเควสท์ (16 ก.ย. 65)\n\nTags: น้ำท่วม",
    "‘โลกรวน’ ทำปากีสถานจมบาดาล ประชาชนทุกข์ยาก ถึงขั้นดื่มน้ำท่วมประทังชีพ": "“วันนี้มันคือปากีสถาน แต่พรุ่งนี้อาจเป็นประเทศคุณ” สารจากอันโตนิโอ กูเตอร์เรส เลขาธิการองค์การสหประชาชาติ ที่อาจเตือนสติให้ใครหลายคนตระหนักถึง ‘วิกฤตโลกรวน’ (Climate Change) ที่นับวันจะยิ่งคืบคลานเข้ามาใกล้ตัวเราทุกขณะ\n\nปากีสถานคือตัวอย่างล่าสุดของประเทศที่กำลังเผชิญกับเหตุการณ์สภาพอากาศสุดขั้ว (Extreme Weather Events) โดยฝนที่ตกหนักผิดปกติทำให้พื้นที่ 1 ใน 3 ของประเทศตอนนี้กำลังจมอยู่ใต้บาดาล นับเป็นอุทกภัยครั้งเลวร้ายที่สุดในประวัติศาสตร์ ที่มีประชาชนกว่า 230 ล้านคนต้องรับกรรมร่วมกัน\n\nทำไมจึงท่วมสาหัส\n\n– ผู้เชี่ยวชาญพูดเป็นเสียงเดียวกันว่า ภาวะโลกรวนเป็นสาเหตุหลักที่ทำให้ปากีสถานเผชิญกับฝนที่ตกหนักผิดปกติ เฉพาะเดือนสิงหาคมที่ผ่านมา ปริมาณน้ำฝนทั้งปากีสถานสูงกว่าค่าเฉลี่ยถึง 5 เท่า ขณะบางพื้นที่เลวร้ายยิ่งกว่า เช่น ในแคว้นสินธ์ ซึ่งมีน้ำฝนมากกว่าค่าเฉลี่ยถึง 9 เท่า\n\n– ด้วยอุณหภูมิโลกที่สูงขึ้นจากภาวะโลกรวน ทำให้อากาศร้อนขึ้นเรื่อยๆ ส่งผลให้น้ำบนผิวโลกระเหยกลายเป็นไอน้ำและจับตัวเป็นก้อนเมฆมากขึ้น จนถึงจุดหนึ่งก็เกิดเป็นฝนที่ตกหนักลงมา โดยนักวิทยาศาสตร์ระบุว่า หากอุณหภูมิโลกเพิ่มขึ้น 1 องศา จะส่งผลให้ปริมาณน้ำฝนเพิ่มขึ้นถึง 5%\n\n– แม้ที่ผ่านมาทุกๆ ปี ปากีสถานจะเผชิญกับฝนตกหนักเป็นประจำในช่วงฤดูมรสุม แต่ฝนที่ตกหนักรุนแรงในปีนี้เป็นสถานการณ์ที่ไม่เคยเกิดขึ้นมา 30 ปีแล้ว อีกทั้งมรสุมในรอบนี้ยังอยู่ยาวนานผิดปกติ เนื่องจากโดยทั่วไปนั้นช่วงฤดูมรสุมจะคงอยู่ประมาณ 1 เดือนครึ่ง หรือในช่วงเดือนกรกฎาคม-สิงหาคม แต่ฝนในปีนี้มาเร็วตั้งแต่เดือนมิถุนายน\n\n– รายงานดัชนีความเสี่ยงด้านสภาพภูมิอากาศโลกปี 2021 โดย Germanwatch ระบุว่า ปากีสถานรั้งอันดับ 8 ใน 10 ประเทศที่ได้รับผลกระทบมากที่สุดจากความเสี่ยงด้านภาวะโลกรวน โดยภูมิภาคเอเชียใต้ถือเป็นจุดเสี่ยงสูงสุด ซึ่งประชาชนที่อาศัยอยู่ในพื้นที่ดังกล่าวมีสิทธิ์ตายเพราะผลกระทบจากโลกรวนสูงกว่าคนในพื้นที่อื่นๆ ทั่วโลกถึง 15 เท่า\n\n– แต่น่าเศร้าว่าหากมาดูตัวเลขกันจริงๆ แล้ว ปากีสถานกลับเป็นชาติที่ปล่อยก๊าซเรือนกระจกคิดเป็นสัดส่วนไม่ถึง 1% ของยอดการปล่อยก๊าซทั้งหมดทั่วโลก แต่กลับต้องมารับเคราะห์กรรมที่น่าเศร้าเช่นนี้ จนถึงกับมีผู้กล่าวว่า ปากีสถานคือเหยื่อจากการกระทำอันไร้ความผิดชอบของประเทศพัฒนาแล้ว ซึ่งปล่อยก๊าซเรือนกระจกมากเป็นอันดับต้นๆ ของโลก\n\n– เชอร์รี เรห์มาน รัฐมนตรีกระทรวงการเปลี่ยนแปลงสภาพภูมิอากาศของปากีสถาน เปิดเผยว่า ตลอดระยะเวลาที่ผ่านมานั้นปากีสถานเป็นประเทศที่ได้รับผลกระทบสาหัสจากปัญหาภาวะโลกรวน ทั้งคลื่นความร้อน เหตุน้ำท่วมฉับพลัน รวมถึงน้ำท่วมทะลักจากทะเลสาบธารน้ำแข็ง และล่าสุดคือมรสุมที่รุนแรงสุดในรอบหลายทศวรรษ จนหลายพื้นที่ของปากีสถานในตอนนี้มีสภาพเหมือนกับเป็นทะเลไปแล้ว\n\n– “เราส่งเครื่องสูบน้ำให้กับประชาชน พวกเขาถามกลับมาว่าจะให้สูบน้ำไปที่ไหน ตอนนี้ทั้งประเทศกลายเป็นทะเลแล้ว ไม่มีที่แห้งให้เราสูบน้ำออกแล้ว ฉะนั้นนี่คือวิกฤตที่ใหญ่มากจนจินตนาการไม่ออกเลย” เรห์มานกล่าวถึงความทุกข์ยากของประชาชน\n\n– เมื่อปี 2010 ปากีสถานเคยเผชิญกับน้ำท่วมใหญ่ที่คร่าชีวิตผู้คนมากถึง 2,000 ราย ถือเป็นฝันร้ายที่ยังติดอยู่ในใจของพวกเขา แต่ผู้เชี่ยวชาญระบุว่า สถานการณ์ในปีนี้คาดว่าจะเลวร้ายกว่าปี 2010 มาก ขณะยอดผู้เสียชีวิตยังจ่อเพิ่มสูงขึ้นอีก\n\n– สาเหตุหลักที่ทำให้คนเสียชีวิตส่วนใหญ่มาจาก 2 ปัจจัยด้วยกัน หนึ่งคือการที่เขื่อนหรือคันกั้นน้ำพังทลายลงมา และสองคือเหตุน้ำท่วมฉับพลัน โดยสภาพภูมิศาสตร์ของปากีสถานมีหลายพื้นที่เป็นภูเขาลาดชันสูง ส่งผลให้น้ำไหลเร็วและแรงขึ้นกว่าเดิม นอกจากนี้ การตัดไม้ทำลายป่าก็เป็นอีกสาเหตุหนึ่งที่ทำให้น้ำยิ่งไหลทะลักรุนแรง\n\nเสียหายหนักแค่ไหน\n\n– ปัจจุบันพื้นที่กว่า 1 ใน 3 ของปากีสถานจมอยู่ใต้บาดาล มีบ้านเรือนที่พังเสียหายทะลุ 1 ล้านหลัง ขณะยอดผู้เสียชีวิตพุ่งเกือบแตะ 1,200 คน ส่วนผู้บาดเจ็บอยู่ที่ราว 1,600 คน โดยคาดว่ามีประชาชนที่ได้รับผลกระทบมากกว่า 33 ล้านคน จากประชากรทั้งประเทศกว่า 230 ล้านคนทั่วประเทศ\n\n– เชห์บาซ ชารีฟ นายกรัฐมนตรีปากีสถาน กล่าวว่า เหตุน้ำท่วมที่เกิดขึ้นถือว่าเลวร้ายสุดในประวัติศาสตร์ของประเทศ ซึ่งคาดว่าต้องใช้เม็ดเงินอย่างน้อย 1 หมื่นล้านดอลลาร์สหรัฐ หรือราว 3.6 แสนล้านบาท เพื่อฟื้นฟูความเสียหายที่เกิดขึ้น\n\n– สำหรับภาพรวมความเสียหายทั่วประเทศนั้น มีสะพานพังไปแล้วเกิน 100 แห่ง ถนนพังไปกว่า 3,000 กิโลเมตร สัตว์ที่เกษตรกรเลี้ยงไว้เกือบ 8 แสนตัวตายหมด ส่วนพื้นที่การเกษตรเสียหายกว่า 2 ล้านเอเคอร์\n\n– พื้นที่ที่ได้รับผลกระทบหนักสุดคือทางตอนใต้ของประเทศ โดยเฉพาะแคว้นสินธ์และแคว้นบาลูจิสถาน ซึ่งแคว้นสินธ์นั้นนับว่าเป็นพื้นที่สำคัญ เพราะเป็นพื้นที่เพาะปลูกพืชที่มีอาณาเขตกว้างขวาง เปรียบเสมือนครัวของปากีสถาน โดยมียอดการผลิตอาหารคิดเป็นสัดส่วนกว่าครึ่งของทั้งประเทศ\n\n– สถานการณ์ที่เกิดขึ้นทำให้พืชผลเสียหายหนัก อีกทั้งยังไม่สามารถเพาะปลูกใหม่ได้จนกว่าจะถึงฤดูกาลถัดไป ซึ่งทำให้ปากีสถานสูญเสียรายได้มหาศาลจากการส่งออก แถมยังกดดันให้รัฐบาลจำต้องนำเข้าธัญพืช ผัก และอาหารจากต่างชาติ รวมถึงประเทศคู่แข่งอย่างอินเดีย ท่ามกลางวิกฤตเศรษฐกิจที่เกิดขึ้นอยู่ก่อนแล้วในประเทศ\n\n– ข้อมูลเศรษฐกิจเผยให้เห็นว่า ปัจจุบันปากีสถานเหลือทุนสำรองเงินตราต่างประเทศพอที่จะใช้สำหรับนำเข้าสินค้าจำเป็นได้อีกเพียง 1 เดือนเท่านั้น ขณะที่อัตราเงินเฟ้อพุ่งเกือบแตะ 25%\n\n– อีกหนึ่งปัญหาที่ตามมาคือประเด็นด้านความมั่นคงทางอาหาร โดยตอนนี้ราคาผักในปากีสถานพุ่งสูงขึ้นจนน่าตกใจ ถึงกับที่พ่อค้าขายผักเปิดเผยกับผู้สื่อข่าวว่า มีลูกค้าหลายคนเข้ามาถามราคาแต่ก็กลับไปมือเปล่า เพราะของแพงจนซื้อไม่ไหว\n\nประชาชนทุกข์ยาก ถึงขั้นต้องดื่มน้ำท่วมประทังชีพ\n\n– ภาพความทุกข์ยากของประชาชนมีให้เห็นทุกหย่อมหญ้า ผู้คนมากมายที่ตอนนี้ไร้บ้าน ไร้น้ำดื่ม ไร้อาหารประทังชีวิต ต้องออกเดินทางเพื่อหาที่แห้งอาศัยอยู่ชั่วคราว หลายครอบครัวที่เป็นคนยากจนให้สัมภาษณ์กับนักข่าวว่า พวกเขาเดินเท้าอยู่หลายวันกว่าที่จะเจอพื้นที่แห้งและได้รับความช่วยเหลือจากภาครัฐ ตอนนี้แม้จะต้องอาศัยด้วยการปลูกเพิงอยู่ริมถนนก็ยอม\n\n– วิดีโอจากสื่อต่างประเทศเผยให้เห็นภาพที่น่าเศร้า เมื่อชาวปากีสถานต่างกรูกันเข้าไปยื้อแย่งอาหารและอุปกรณ์ยังชีพจากหน่วยงานช่วยเหลือ เพราะหมดหนทางที่จะดำรงชีวิตได้ด้วยตัวเอง\n\n– ด้านสุขอนามัยนั้นไม่ต้องพูดถึง เพราะลำพังแค่จะเอาชีวิตรอดยังยากลำบาก หลายคนทุกข์ทรมานด้วยโรคผิวหนังที่เกิดจากน้ำท่วมขังที่ไม่สะอาด\n\n– โดยล่าสุดนั้นแพทย์ได้ออกมาเตือนว่าปากีสถานมีความเสี่ยงที่จะเผชิญกับโรคระบาดใหญ่ที่มากับน้ำ เพราะตลอดช่วงหลายเดือนที่ผ่านมาพบว่ามีผู้ป่วยโรคท้องร่วงและมาลาเรียเพิ่มสูงขึ้น เนื่องจากสถานการณ์น้ำท่วมรุนแรงทำให้ประชาชนหลายคนไม่สามารถเข้าถึงน้ำสะอาดได้ หลายครอบครัวต้องใช้น้ำที่ท่วมขังเพื่อมาดื่มประทังชีพ จนร่างกายติดเชื้อและป่วยในที่สุด\n\n– นอกจากนี้ กลุ่มคนที่น่าห่วงอีกกลุ่มหนึ่งคือกลุ่มสตรีมีครรภ์ และผู้หญิงที่กำลังมีประจำเดือน โดยกองทุนประชากรแห่งสหประชาชาติ (UNFPA) ประมาณการว่า มีสตรีมีครรภ์ราว 650,000 คนในพื้นที่น้ำท่วม โดยมี 73,000 คนที่มีกำหนดคลอดในเดือนหน้า\n\n– ขณะหน่วยงานที่ให้ความช่วยเหลือสตรีได้พยายามจัดหาผ้าอนามัยให้กับหญิงวัยเจริญพันธุ์ เพราะตอนนี้สภาพความเป็นอยู่ของผู้หญิงนับได้ว่ายากลำบากอย่างยิ่ง หลายครอบครัวสูญเสียบ้านไป ทำให้พวกเขาต้องปลูกเพิงอาศัยอยู่ริมถนน ผู้หญิงจึงต้องรอจนกว่าฟ้าจะมืดจึงจะกล้าหาที่ขับถ่าย ส่วนผู้หญิงที่กำลังมีประจำเดือนต้องสวมกางเกงสีเข้ม เพื่อไม่ให้คนอื่นมองเห็นคราบเปรอะเปื้อน เพราะไม่มีแม้แต่ผ้าอนามัยใช้\n\n– สำหรับการฟื้นฟูนั้นคาดว่าจะใช้เวลาหลายปีกว่าที่ประเทศจะกลับคืนสู่สภาพเดิม ขณะที่ชาวปากีสถานหลายคนและนักเคลื่อนไหวด้านสิ่งแวดล้อมต่างกล่าวโทษรัฐบาลที่เพิกเฉยต่อการรับมือกับภัยพิบัติ และไม่ยอมออกมาตรการป้องกันที่ดีพอ แม้เคยได้รับบทเรียนจากเหตุการณ์เมื่อปี 2010 มาแล้ว\n\nผู้เชี่ยวชาญกล่าวว่า โลกจะได้เห็นภัยพิบัติรุนแรงจากการเปลี่ยนแปลงของสภาพอากาศมากขึ้นอีกในอนาคต สิ่งที่เกิดขึ้นในปากีสถานจึงอาจเป็นเพียงฉากโหมโรงของหายนะที่ใหญ่กว่าที่อาจเกิดขึ้นได้ในภายภาคหน้า\n\nคงถึงเวลาแล้วที่บรรดาผู้ปล่อยก๊าซเรือนกระจกรายใหญ่ของโลกจะต้องทบทวนนโยบายของตัวเอง รวมถึงประชาชนตัวเล็กๆ อย่างเราที่ต้องคิดลงมือทำเพื่อโลกให้มากขึ้น เพราะปัญหาโลกรวนได้ข้ามไปสู่จุดที่เกินกว่าจะหวนคืนกลับแล้ว\n\nอ้างอิง:",
    "น้ำท่วมปากีสถานอาจลดลงในอีก 6 เดือน": "วันนี้ (14 ก.ย. 65) สำนักข่าวต่างประเทศรายงานว่า สถานการณ์น้ำท่วมหนักในปากีสถาน ยังคงเป็นอันตราย โดยคาดว่า ระดับน้ำที่ท่วมอยู่ในขณะนี้ อาจต้องอาศัยเวลานานถึง 6 เดือนกว่าน้ำจะลดลงโดยทางการปากีสถาน เปิดเผยว่า สถานการณ์น้ำท่วมในปากีสถานล่าสุด ยังคงไม่คลี่คลาย และเป็นอันตราย ซึ่งอาจต้องใช้เวลาราว 3-6 เดือน ระดับน้ำจึงจะลดลง พร้อมประกาศเตือนประชาชนทั่วประเทศให้ระวังโรคระบาดต่างๆ ที่มากับน้ำ อาทิ อหิวาตกโรคและไข้เลือดออก ซึ่งในแคว้นการาจี พบผู้ป่วยไข้เลือดออกสูงกว่าปีที่แล้วถึง 50%ทั้งนี้ สถานการณ์น้ำท่วมในปากีสถาน เกิดจากพายุฝนในช่วงฤดูมรสุม และการละลายของธารน้ำแข็งทางตอนเหนือของประเทศ ซึ่งล่าสุดมีผู้เสียชีวิตแล้วมากกว่า 1,400 คน ประชาชนราว 33,000,000 ล้านคน ได้รับผลกระทบจากน้ำที่ไหลเข้าท่วมบ้านเรือน ถนนหนทาง และรางรถไฟจนเกิดความเสียหาย รวมถึงกระทบต่อฟาร์มปศุสัตว์ และผลผลิตทางการเกษตร โดยคาดว่า มูลค่าความเสียหายครั้งนี้อาจสูงกว่า 3 หมื่นล้านเหรียญสหรัฐฯ หรือประมาณ 1.1 ล้านล้านบาท",
    "คลิปไวรัล! ชาวเน็ตแห่ชมนักข่าวปากีสถานลอยคอรายงานน้ำท่วม": "คลิปดังกล่าวกำลังเป็นไวรัลในโลกโซเชียล แสดงให้เห็นถึงความทุ่มเทของนักข่าวภาคสนามคนหนึ่งในปากีสถาน ที่ยอมลุยน้ำท่วมสูงระดับคอ เพื่อไปรายงานสถานการณ์น้ำท่วมที่เกิดขึ้นให้ผู้ชมทราบ แม้จะต้องเสี่ยงอันตรายจากการถูกกระแสน้ำพัด\n\nจากคลิป จะเห็นว่านักข่าวยืนแช่น้ำรายงาน โดยมือข้างหนึ่งถือไมโครโฟน ขณะที่มืออีกข้างหนึ่งเกาะหินที่อยู่บริเวณนั้นเอาไว้ และตลอดการรายงานสด ผู้ชมจะเห็นแค่ศีรษะและมือของนักข่าวที่โผล่พ้นน้ำเท่านั้น\n\nเผย ภาพดาวเทียมน้ำท่วมใหญ่ \"ปากีสถาน\"\n\nน้ำท่วมหนัก! ปากีสถาน วอนนานาชาติช่วยเหลือกำลังเงินเพิ่ม\n\nปากีสถานประกาศภาวะฉุกเฉิน หลังน้ำท่วมกระทบผู้คนกว่า 33 ล้าน\n\nคลิปนี้มีคนเข้าชมหลายหมื่นคน มีชาวเน็ตจำนวนมากเข้ามาแสดงความเห็นชื่นชมในความพยายาม ทุ่มเททำงานหนัก แต่บางส่วนก็วิพากษ์วิจารณ์สถานีโทรทัศน์ที่ปล่อยให้นักข่าวไปปฏิบัติหน้าที่แบบเสี่ยงอันตราย\n\nชมคลิป https://twitter.com/anuragamitabh/status/1563459499830104064?s=20&t=lsmTj9bZREss_9rJB5ANyA\n\nขณะนี้ ปากีสถานกำลังเผชิญกับน้ำท่วมหนักในฤดูมรสุม ซึ่งทำให้พื้นที่ 1 ใน 3 ของประเทศจมบาดาล สร้างความเสียหายทางเศรษฐกิจกว่า 3 แสนล้านบาท\n\nซึ่งจนถึงขณะนี้ หลายพื้นที่ยังไม่มีวี่แววว่าน้ำจะลด ยอดผู้เสียชีวิตล่าสุดเพิ่มเป็นกว่า 1,100 คนแล้ว ในจำนวนนี้ 380 คนเป็นเด็ก\n\nภาพจาก AFP, Twitter@anuragamitabh\n\nน้ำเหนือเพิ่มขึ้นต่อเนื่อง เขื่อนเจ้าพระยา เพิ่มการระบายน้ำ\n\n“จิสด้า” เทียบพื้นที่น้ำท่วม ส.ค. 54 กับ ส.ค. 65 พบต่างกัน 3 เท่าตัว\n\nอัปเดตข่าวล่าสุดก่อนใคร Add friend ได้ที่ @PPTVOnline",
    "องค์การสหประชาชาติขอโลกระดมทุนช่วยปากีสถาน 5,870 ล้านบาท": "วันนี้ (1 ก.ย. 65) สำนักข่าวรอยเตอร์รายงานว่า องค์การสหประชาชาติได้ขอระดมทุน 160 ล้านดอลลาร์ หรือประมาณ 5,870 ล้านบาท เพื่อช่วยเหลือประเทศปากีสถานรับมือน้ำท่วม ซึ่งได้คร่าชีวิตผู้คนไปแล้วเกือบ 1,200 คน มีประชาชนได้รับผลกระทบ 33 ล้านคน และทำลายบ้านเรือน ธุรกิจ โครงสร้างพื้นฐาน และพืชผลทาง อันโตนิโอ กูเตอร์เรส เลขาธิการสหประชาชาติ เรียกอุทกภัยในปากีสถานว่า “มรสุมจากสารสเตียรอยด์” เนื่องจากมีผลกระทบอย่างไม่หยุดยั้งจากระดับฝนและน้ำท่วม และกล่าวว่า “ปากีสถานจมอยู่ในความทุกข์ทรมาน และร้องขอให้ระดมทุนจากประชาคมโลก 160 ล้านดอลลาร์ หรือประมาณ 5,870 ล้านบาท โดยหวังว่าจะจัดหาอาหาร น้ำ สุขาภิบาล การศึกษาฉุกเฉิน และการสนับสนุนด้านสุขภาพแก่ผู้คนด้านรัฐบาลกล่าวว่า การประมาณการความเสียหายจากน้ำท่วมในระยะแรกมากกว่า 10,000 ล้านดอลลาร์ หรือประมาณ 3.6 แสนล้านบาท และเสริมว่าโลกมีภาระหน้าที่ที่จะช่วยประเทศปากีสถานให้รับมือกับผลกระทบจากการเปลี่ยนแปลงสภาพภูมิอากาศที่มนุษย์สร้างขึ้นทั้งนี้ ปากีสถานประเมินว่า น้ำท่วมได้ส่งผลกระทบต่อผู้คนมากกว่า 33 ล้านคน หรือมากกว่า 15% ของประชากร 220 ล้านคนในปากีสถาน และมีผู้เสียชีวิตเกือบ 1,200 คน"
}