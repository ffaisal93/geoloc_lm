{
    "รัสเซีย ยูเครน : รัสเซียจับผู้ชุมนุมกว่า 700 ขณะที่คนหนุ่มสาวยังแห่หนีออกจากประเทศ": "รัสเซีย ยูเครน : รัสเซียจับผู้ชุมนุมกว่า 700 ขณะที่คนหนุ่มสาวยังแห่หนีออกจากประเทศ\n\nที่มาของภาพ, AFP/Getty Images\n\n25 กันยายน 2022\n\nแผนระดมกำลังพลสำรอง 300,000 นายเพื่อไปสู้รบในยูเครนของประธานาธิบดีวลาดิเมียร์ ปูติน จุดชนวนให้การชุมนุมประท้วงครั้งใหญ่ลุกลามไปกว่า 30 เมืองแล้ว และยังเกิดการประท้วงต่อเนื่อง ขณะที่บริเวณชายแดนรถยนต์ของคนหนุ่มสาวชาวรัสเซีย ตกค้างที่จุดผ่านแดนเพื่อรอออกนอกประเทศเกือบ 2,500 คัน\n\nOVD-Info องค์กรเพื่อสิทธิมนุษยชนในรัสเซีย ระบุว่า วานนี้ (24 ก.ย.) มีผู้ประท้วงถูกจับกุม 724 คน ในที่ชุมนุมประท้วงใน 32 เมือง หลังจากเมื่อต้นสัปดาห์ที่ผ่านมา มีผู้ชุมนุมถูกจับกุมกว่า 1,000 คน\n\nสำนักข่าวเอเอฟพี รายงานข่าวการจับกุมในกรุงมอสโกว่า หญิงที่ถูกจับกุมรายหนึ่งตะโกนว่า \"เราไม่ใช่วัตถุที่ใช้ทำสงคราม\" ขณะที่ชายในหนึ่งในเซ็นต์ปีเตอร์สเบิร์ก ระบุกับนักข่าวว่า \"ผมไม่อยากไปทำสงครามเพื่อปูติน\"\n\nเมื่อวันเสาร์ที่ผ่านมา รัฐบาลรัสเซีย ยังประกาศใช้กฎหมายฉบับใหม่สำหรับทหารผู้ละทิ้งหน้าที่ มีบทลงโทษจำคุกสูงสุด 10 ปี บังคับใช้กับทหารที่ยอมจำนนต่อข้าศึก พยายามหลบหนีหรือปฏิเสธการรบ นอกจากนี้ ประธานาธิบดีปูติน ยังออกกฎหมายให้สิทธิความเป็นพลเมืองรัสเซียแก่ชาวต่างชาติที่สมัครเข้าเป็นกองกำลังของกองทัพรัสเซีย\n\nผู้สังเกตการณ์มองว่า กฎหมายกฤษฎีกาฉบับใหม่นี้ สะท้อนถึงการขาดแคลนกองกำลังทหารของรัสเซียอย่างรุนแรง จึงต้องลัดขั้นตอนปกติของการขอสิทธิพำนักในรัสเซีย 5 ปี\n\nที่มาของภาพ, AFP/Getty Images คำบรรยายภาพ, ﻿ชายแดนรัสเซีย ฟินแลนด์ เมื่อ 23 ก.ย.\n\nคนหนุ่มสาวรัสเซีย ยังหาทางหนีการเรียกระดมพลสำรองด้วยการย้ายประเทศ ที่ชายแดนฝั่งประเทศจอร์เจีย รถยนต์ของคนรัสเซียต่อคิวยาวกว่า 20 กิโลเมตร โดยกระทรวงมหาดไทยรัสเซีย ก็พยายามย้ำไม่ให้พวกเขาเดินทางออกนอกประเทศ ด้านเจ้าหน้าที่ท้องถิ่นรัสเซียยอมรับว่า ปริมาณรถที่ข้ามแดนนอกประเทศมีปริมาณมาก โดยมีรถเกือบ ๆ 2,500 คัน ค้างที่จุดผ่านแดน\n\nรายงานข่าวการทยอยหลั่งไหลออกจากรัสเซีย ทำให้รัฐบาลรัสเซียตอบโต้ว่านี่เป็น \"ข่าวลวง\"\n\nชายรายหนึ่งที่อยู่ในภูมิภาคออสเซเตียเหนือ บอกกับบีบีซีว่า รถยนต์ที่มาลงทะเบียนผ่านแดนออกนอกประเทศมาจากทั่วทั้งประเทศรัสเซีย\n\n\"พวกเราไม่มีข้อมูลของสถานการณ์ที่แท้จริงในยูเครน\" เขากล่าว \"สิ่งที่ผมบอกได้จากการพูดคุยกับพวกเขามันง่าย ๆ คือ ประชาชนไม่ได้อยากไปทำสงคราม\"\n\nขณะเดียวกัน ที่พรมแดนรัสเซีย-ฟินแลนด์ ตัวเลขชาวรัสเซียที่กำลังจะเข้ามายังฟินแลนด์เพิ่มขึ้นอย่างมาก โฆษกหน่วยรักษาความปลอดภัยชายแดนของฟินแลนด์ระบุว่า จำนวนชาวรัสเซียที่เดินทางเข้ามาในฟินแลนด์เพื่อขึ้นเป็นสองเท่าในช่วงสัปดาห์ที่ผ่านมา ทำให้เมื่อวันศุกร์ รัฐบาลได้ประกาศแผนยุติการรับชาวรัสเซียเข้าประเทศแล้ว\n\nสำหรับอาชีพที่รัฐบาลรัสเซีย ระบุว่าไม่ได้กำหนดให้เข้ารับการเกณฑ์ทหาร ตามการระบุว่าประธานาธิบดีปูติน ได้แก่ พนักงานไอที นักการธนาคาร สื่อมวลชนที่ทำงานกับสื่อของรัฐ",
    "กราดยิงโรงเรียนในรัสเซีย เสียชีวิต 13 ราย รวมเด็ก": "เอเอฟพีรายงาน เมื่อวันจันทร์ที่ 26 กันยายน 2565 กล่าวว่า เกิดเหตุกราดยิงคนในโรงเรียนแห่งหนึ่งของเมืองอิเจฟสค์ ทางตอนกลางของรัสเซียเมื่อวันจันทร์ ทำให้มีผู้เสียชีวิตรวม 13 ราย และในจำนวนนั้นเป็นเด็ก 7 ราย จากอาชญกรรมในครั้งนี้ ตามรายงานของคณะกรรมการสืบสวนของรัสเซีย ซึ่งระบุเพิ่มเติมว่า มีเด็ก อีก 14 คนและผู้ใหญ่ 7 คนได้รับบาดเจ็บ\n\nฝ่ายสอบสวนระบุว่า เจ้าหน้าที่รักษาความปลอดภัย 2 คนและครู 2 คนโดนสังหารในที่เกิดเหตุ และผู้ก่อเหตุโจมตีทำการฆ่าตัวตายหนีความผิดไปแล้ว โดยคนร้ายถูกระบุว่าสวมเสื้อสีดำที่มีสัญลักษณ์นาซีและหมวกไหมพรม อีกทั้งยังไม่ได้พกบัตรประจำตัวใดๆเพื่อบ่งชี้ตัวตน\n\nเมืองอิเจฟสค์ มีประชากรประมาณ 630,000 คน และเป็นเมืองหลวงของสาธารณรัฐอุดมูร์ตในรัสเซีย ตั้งอยู่ห่างจากกรุงมอสโกไปทางตะวันออกประมาณ 1,000 กิโลเมตร\n\nการกราดยิงดังกล่าวเกิดขึ้นเพียงไม่กี่ชั่วโมงหลังจากที่ชายคนหนึ่งได้ทำการยิงเจ้าหน้าที่ที่ศูนย์เกณฑ์ทหารในไซบีเรีย จนเสียชีวิต\n\nเหตุกราดยิงในโรงเรียนครั้งล่าสุดของรัสเซีย เกิดขึ้นในเดือนเมษายน เมื่อชายติดอาวุธเปิดฉากยิงในโรงเรียนอนุบาลแห่งหนึ่งในเขตอุลยานอฟสค์ทางภาคกลาง ส่งผลให้ครูและเด็ก 2 คนเสียชีวิต\n\nครั้งนั้น มือปืนผู้ก่อเหตุถูกระบุว่ามีอาการป่วยทางจิต และถูกพบเป็นศพในเวลาต่อมา โดยเจ้าหน้าที่ระบุว่าเขายิงตัวเองตาย\n\nเหตุกราดยิงครั้งนี้ ถือเป็นอีกหนึ่งเหตุการณ์ร้ายแรงในรัสเซียช่วงไม่กี่ปีที่ผ่านมาเพราะมีผู้เสียชีวิตจำนวนมาก ท่ามกลางสถานการณ์ความวุ่นวายในประเทศหลังคำสั่งระดมพลทางทหารเพิ่มเติมในยูเครนของประธานาธิบดีปูติน.",
    "ไม่อยากเป็นทหาร! ชายรัสเซียก่อเหตุยิงเจ้าหน้าที่เกณฑ์ทหารระยะเผาขน": "ท่ามกลางเสียงไม่พอใจและต่อต้านการระดมกำลังพลสำรองจำนวน 300,000 นายของวลาดิเมียร์ ปูติน ประธานาธิบดีรัสเซีย เพื่อสนับสนุน “ปฏิบัติการพิเศษทางทหารในยูเครน” ได้เกิดเหตุที่สะท้อนให้เห็นว่า พลเรือนในรัสเซียกำลังรู้สึกถูกบีบคั้นในการเข้าร่วมสงคราม\n\nวันนี้ (26 ก.ย.) สื่อต่างประเทศรายงานว่า มีชายชาวรัสเซียรายหนึ่งก่อเหตุยิงทหารนายหนึ่ง ซึ่งเป็นหัวหน้าคณะกรรมการเกณฑ์ทหารท้องถิ่นในเมืองอุสต์-อิลิมสก์ (Ust-Ilimsk) เมืองขนาดเล็กที่มีประชากรประมาณ 85,000 คนในภูมิภาคอีร์คุตสก์ (Irkutsk) ของรัสเซีย\n\nรัสเซียส่อวุ่นวายยกใหญ่ หลังปูตินสั่งระดมกำลังพลสำรอง 3 แสนนาย\n\nปูตินสั่งระดมกำลังพลสำรอง 3 แสนนาย เหมือนเอาชีวิตคนไปทิ้ง?\n\nตั๋วเครื่องบินหมด-ราคาพุ่ง หลังปูตินสั่งระดมกำลังพลสำรอง 3 แสนนาย\n\nเหตุดังกล่าวเกิดขึ้นหลังผู้ก่อเหตุบอกว่า “จะไม่ไปสู้รบในสงครามในยูเครน” โดยในคลิปวิดีโอที่มีผู้ถ่ายเหตุการณ์ไว้ได้ ปรากฏภาพผู้ก่อเหตุสวมชุดลายพราง ยิงปืนใส่หัวหน้าคณะเกณฑ์ทหารในระยะเผาขน ขณะที่ทหารเกณฑ์คนอื่น ๆ ได้หลบหนีออกจากห้อง รายงานระบุว่า มีการยิงปืนอย่างน้อย 3 นัด\n\nยังไม่สามารถยืนยันได้ว่า หัวหน้าคณะเกณฑ์ทหารรายดังกล่าวเสียชีวิตหรือไม่ แต่ภาพจากวิดีโอแสดงให้เห็นว่า เขาถูกหามออกจากอาคารและวางบนเปลหามในสภาพนิ่งไม่ไหวติง\n\nอิกอร์ คอบเซฟ ผู้ว่าการภูมิภาคอีร์คุตสก์เปิดเผยว่า ร่างของหัวหน้าคณะเกณฑ์ทหารขณะนี้อยู่ในโรงพยาบาลในสภาพเป็นตายเท่ากัน ส่วนมือปืน ซึ่งมีรายงานว่าคือ รุสแลน ซินิน อายุ 25 ปี ได้ถูกคุมขังอยู่ และ “จะถูกลงโทษโดยเด็ดขาด”\n\nตามคำให้การของพยาน ชายคนนี้ยิงหัวหน้าคณะเกณฑ์ทหารหลังจากที่ผู้ถูกยิงพูดจาเสียงดังกระตุ้นให้พลเรือนชายที่ถูกเรียกตัวมาไปสู้รบในยูเครน จากนั้นผู้ก่อเหตุก็ตอบกลับว่า “ไม่มีใครจะไปไหนทั้งนั้น” ก่อนที่จะเปิดฉากยิง\n\nนอกจากเหตุยิงครั้งนี้แล้ว ก่อนหน้านี้มีรายงานจากหลายพื้นที่ทั่วรัสเซียว่า มีการก่อเหตุลอบวางเพลิงศูนย์เกณฑ์ทหารในภูมิภาคต่าง ๆ ด้วย\n\nเรียบเรียงจาก Reuters / The Guardian\n\nภาพจาก AFP\n\nอัปเดตข่าวล่าสุดก่อนใคร Add friend ได้ที่ @PPTVOnline",
    "สหรัฐฯ ประกาศเตือนถึงหายนะครั้งใหญ่ หากรัสเซียตัดสินใจใช้อาวุธนิวเคลียร์ในสงครามยูเครน – THE STANDARD": "วานนี้ (25 กันยายน) ทางการสหรัฐอเมริกาประกาศเตือนถึงผลลัพธ์ร้ายแรงที่จะเกิดขึ้นตามมา หากกองทัพรัสเซียตัดสินใจใช้อาวุธนิวเคลียร์ในสงครามกับประเทศเพื่อนบ้านอย่างยูเครน หลังจากประกาศจะปกป้องดินแดนยูเครนที่ลงประชามติขอแยกตัวและจะขอเข้าเป็นส่วนหนึ่งของรัสเซีย ซึ่งคาดว่าจะประกาศผนวกรวมดินแดนอย่างเป็นทางการในอนาคตอันใกล้นี้\n\nการผนวกรวมดินของรัสเซียในครั้งนี้จะเพิ่มโอกาสการเผชิญหน้ากับกองทัพ NATO มากยิ่งขึ้น พร้อมมีแนวโน้มจะยกระดับให้สงครามที่ยืดเยื้อมานานถึง 7 เดือนนี้ กลายเป็นสงครามเต็มรูปแบบที่มีกำลังพลและสรรพกำลังเพิ่มมากขึ้น และขยายขอบเขตของการทำสงครามมากยิ่งขึ้น\n\nทางด้าน เจค ซัลลิแวน ที่ปรึกษาด้านความมั่นคงของทำเนียบขาวระบุว่า “หากรัสเซียล้ำเส้นจะมีหายนะครั้งใหญ่เกิดขึ้นตามมากับรัสเซีย สหรัฐอเมริกาจะตอบโต้อย่างเด็ดขาด”\n\nทางการรัสเซียจะใช้วิธีการเดียวกับที่เคยผนวกรวมแหลมไครเมียของยูเครนเข้าเป็นส่วนหนึ่งของตนเมื่อปี 2014 โดยพยายามจะอ้างความชอบธรรมว่าตนเองมีสิทธิปกป้องและผนวกรวมดินแดนเหล่านั้น โดยอาศัยผลการลงประชามติ แม้จะมิชอบด้วยกฎหมายและไม่ได้ยอมรับจากรัฐบาลยูเครนและประชาคมโลกแต่อย่างใด\n\nบทความเกี่ยวข้อง:\n\nแฟ้มภาพ: Alex Wong / Getty Images\n\nอ้างอิง:",
    "สหรัฐฯ เตือนรัสเซีย “จะเจอหายนะ” หากใช้อาวุธนิวเคลียร์ในยูเครน": "เจค ซัลลิแวน ที่ปรึกษาด้านความมั่นคงแห่งชาติของสหรัฐฯ กล่าวว่า สหรัฐฯ และพันธมิตรจะ “ตอบโต้อย่างเด็ดขาด” หากรัสเซียใช้อาวุธนิวเคลียร์ในยูเครน\n\n“เราได้สื่อสารทั้งโดยตรง เป็นการส่วนตัว และผ่านเจ้าหน้าที่ระดับสูง กับรัฐบาลรัสเซียว่า การใช้อาวุธนิวเคลียร์ใด ๆ หากล้ำเส้นนี้มา จะนำผลร้ายมาสู่รัสเซียเอง และสหรัฐฯ กับพันธมิตรของเราจะตอบโต้อย่างเด็ดขาด” ซัลลิแวนบอก\n\nเริ่มแล้ว! การลงประชามติขอผนวกดินแดนเป็นส่วนหนึ่งของรัสเซีย\n\nมีโอกาสมากน้อยแค่ไหนที่รัสเซียจะยิง “นิวเคลียร์” ใส่ยูเครน?\n\nปูตินสั่งระดมกำลังพลสำรอง 3 แสนนาย เหมือนเอาชีวิตคนไปทิ้ง?\n\nซัลลิแวนกล่าวว่า วลาดิเมียร์ ปูติน ประธานาธิบดีได้โบก “ไพ่นิวเคลียร์ในมือ” หลายครั้งแล้วในความขัดแย้งนี้ และเป็นเรื่องที่ฝ่ายบริหารของไบเดนต้องเอาจริงเอาจัง เพราะการที่รัสเซียอาจจะใช้อาวุธนิวเคลียร์ครั้งแรกนับตั้งแต่สงครามโลกครั้งที่ 2 ถือเป็นเรื่องที่ร้ายแรงอย่างยิ่ง”\n\nคำเตือนของซัลลิแวนนี้เกิดขึ้นหลังจากคำขู่ของปูตินเมื่อสัปดาห์ที่แล้วว่าพร้อมจะทำทุกวิถีทางเพื่อปกป้องแผ่นดินของตัวเอง ซึ่งอาจจะหมายความรวมถึง 4 ภูมิภาคของยูเครนที่รัสเซียยึดไว้ได้และขณะนี้กำลังดำเนินการลงประชามติเพื่อขอผนวกรวมเป็นส่วนหนึ่งของรัสเซียแบบเดียวกับไครเมียในปี 2014\n\nสื่อต่างประเทศได้ถาม เซอร์เก ลาฟรอฟ รัฐมนตรีต่างประเทศรัสเซีย ว่า รัสเซียจะใช้อาวุธนิวเคลียร์เพื่อปกป้องภูมิภาคที่ถูกผนวกเข้ามาหรือไม่ เขากล่าวว่า อาณาเขตของรัสเซีย รวมถึงอาณาเขตที่ “ผนวกเพิ่มเติม” ตามรัฐธรรมนูญในอนาคตของรัสเซีย “จะอยู่ภายใต้การคุ้มครองอย่างเต็มที่จากรัฐรัสเซีย”\n\nสำนักข่าวของรัสเซียอ้างแหล่งข่าวที่ไม่ระบุชื่อว่า สภาบนและสภาล่างของรัฐสภารัสเซียสามารถร่างกฎหมายรวมดินแดนใหม่ได้เร็วที่สุดในวันพฤหัสบดีนี้ และมีรายงานที่ไม่สามารถยืนยันความถูกต้องได้ว่า ปูตินเตรียมกล่าว “สุนทรพจน์” ต่อรัฐสภาในวันศุกร์นี้ด้วย\n\nนักวิเคราะห์เชื่อกันว่า การที่รัสเซียจะใช้อาวุธนิวเคลียร์หรือไม่นั้น อาจจะขึ้นอยู่กับการประชามติในพื้นที่ของยูเครนที่รัสเซียยึดไว้ได้ด้วย โดยในการประกาศสั่งระดมกำลังพลสำรอง 300,000 นาย ปูตินได้ขู่ไว้ว่า “หากบูรณภาพแห่งดินแดนในประเทศของเราถูกคุกคาม เราจะใช้ทุกวิถีทางเพื่อปกป้องรัสเซียและประชาชนของเราอย่างแน่นอน”\n\nนั่นหมายความว่า หากพื้นที่ 4 ภูมิภาคที่รัสเซียควบคุมอยู่ คือ ลูฮานสก์ โดเนตสก์ เคอร์ซอน และซาโปริซเซีย ถูกประกาศให้เป็นส่วนหนึ่งของรัสเซียผ่านการลงประชามติ แล้วยูเครนยังคงโจมตีตอบโต้ในดินแดนเหล่านี้เพื่อทวงคืน ปูตินก็อาจใช้เรื่องนี้เป็นข้ออ้างสำหรับการใช้นิวเคลียร์โจมตีได้\n\nด้านประธานาธิบดียูเครน โวโลดิเมียร์ เซเลนสกี กล่าวว่า เขาไม่แน่ใจว่าปูตินแค่กำลังขู่หรือหลอกล่อด้วยภัยคุกคามทางนิวเคลียร์ หรือกำลังพูดเรื่องจริง “บางทีเมื่อวานนี้มันอาจจะเป็นแค่คำขู่ ตอนนี้มันอาจเป็นความจริง เขาต้องการทำให้คนทั้งโลกหวาดกลัว”\n\nการลงประชามติเหล่านี้จัดโดยคณะบริหารภูมิภาคที่ถูกแต่งตั้งโดยรัสเซีย ทำให้ได้รับการประณามอย่างกว้างขวางจากยูเครนและชาติตะวันตกว่าเป็น “การลงประชามติปลอม” ซึ่งจะไม่มีอำนาจทางกฎหมายใด ๆ\n\nซัลลิแวนกล่าวว่า แผนการลงประชามติเป็น “การกระทำน่าอับอาย” โดยบอกว่า “สิ่งที่ปูตินทำไม่ใช่สัญญาณของความแข็งแกร่งหรือความมั่นใจ กลับกัน มันเป็นสัญญาณว่าพวกเขากำลังดิ้นรนอย่างหนัก” ซัลลิแวนกล่าว\n\nเขาเสริมว่า “เราจะสนับสนุนยูเครนต่อไปในความพยายามปกป้องประเทศและประชาธิปไตยของตน” โดยหมายความถึงอาวุธมูลค่ากว่า 1.5 หมื่นล้านดอลลาร์สหรัฐ (ราว 5.6 แสนล้านบาท) ซึ่งประกอบด้วยระบบป้องกันภัยทางอากาศ ปืนใหญ่ และกระสุนปืนใหญ่ ที่สหรัฐฯ ได้ส่งไปยังยูเครน\n\nในส่วนของโรงไฟฟ้าพลังงานนิวเคลียร์ซาโปริซเซียที่เป็นอีกหนึ่งจุดซึ่งอาจเกิด “หายนะนิวเคลียร์” ซัลลิแวนกล่าวว่า สหรัฐฯ ร่วมกับสำนักงานพลังงานปรมาณูระหว่างประเทศ (IAEA) และหน่วยงานกำกับดูแลด้านนิวเคลียร์ของยูเครน กำลังทำงานร่วมกันเพื่อให้แน่ใจว่าจะไม่มี “การหลอมละลายนิวเคลียร์ (Nuclear Meltdown)” ที่อาจทำให้สารกัมมันตรังสีรั่วไหล หรืออาจรุนแรงถึงขั้นระเบิดได้\n\nเขากล่าวว่า “รัสเซียพูดเป็นนัยเสมอว่า อาจมีอุบัติเหตุบางอย่างที่โรงไฟฟ้าแห่งนี้” โดยพยายามควบคุมเครื่องปฏิกรณ์ไม่ให้ร้อนเกินไป “เพื่อพยายามทำให้แน่ใจว่า จะไม่มีภัยคุกคามจากการหลอมละลายหรือปัญหาอย่างอื่นที่โรงไฟฟ้า แต่มันเป็นสิ่งที่เราทุกคนต้องจับตาดูอย่างใกล้ชิด”\n\nเรียบเรียงจาก Al Jazeera / The Guardian\n\nภาพจาก AFP\n\nอัปเดตข่าวล่าสุดก่อนใคร Add friend ได้ที่ @PPTVOnline",
    "รัสเซีย ไม่สนเสียงประท้วง เดินหน้าประชามติผนวกยูเครน": "และคาดว่าจะทราบผลในเกือบจะทันที การทำประชามติครั้งนี้เกิดขึ้นท่ามกลางการประท้วงและการประณามของประชาคมโลก ด้านผู้นำยูเครนระบุว่าจะไม่มีทางยอมรับการทำประชามติปลอมๆ และจะต่อสู้เอาดินแดนคืนทุกตารางนิ้ว ขณะที่รัฐมนตรีต่างประเทศรัสเซียประกาศจะทำทุกวิถีทางเพื่อปกป้องดินแดนเหล่านั้น\n\nทั้ง 4 ดินแดนของยูเครนที่รัสเซียผลักดันให้มีการจัดทำประชามติอยู่ที่ไหนบ้าง 2 ดินแดนแรกคือ แคว้นโดเนตสก์และแคว้นลูฮันสก์ ซึ่งอยู่ในภูมิภาคดอนบาสทางตะวันออกของยูเครน\n\nไม่อยากเป็นทหาร! ชายรัสเซียก่อเหตุยิงเจ้าหน้าที่เกณฑ์ทหารระยะเผาขน\n\nรัสเซียส่อวุ่นวายยกใหญ่ หลังปูตินสั่งระดมกำลังพลสำรอง 3 แสนนาย\n\nโดยที่นี่มีกลุ่มแบ่งแยกดินแดนที่รัสเซียหนุนหลัง จับอาวุธต่อสู้กับรัฐบาลยูเครนมา 8 ปีแล้ว ก่อนประกาศตัวเองเป็นสาธารณรัฐที่มีเพียง 3 ประเทศให้การรับรองคือ รัสเซีย ซีเรียและเกาหลีเหนือ\n\nดินแดนที่ 3 ที่รัสเซียต้องการผนวกคือ ภูมิภาคซาโปริซเชีย ซึ่งอยู่ไม่ไกลจากดอนบาส และดินแดนที่ 4 คือภูมิภาคเคอร์ซอนที่รัสเซียยึดได้ตั้งแต่ 2 สัปดาห์แรกของการทำสงคราม ที่นี่เป็นยุทธศาสตร์ที่สำคัญเพราะเชื่อมต่อกับแคว้นไครเมียบนทะเลดำที่รัสเซียผนวกไปเป็นของตนเองเมื่อปี 2014 รัสเซียใช้เคอร์ซอนเป็นเส้นทางลำเลียงอาวุธที่เดินทัพจากไครเมียในการทำสงครามในยูเครน\n\nการทำประชามติใน 4 แคว้นของยูเครนดำเนินมาเป็นวันที่ 4 แล้ว โดยพรุ่งนี้ (27 ก.ย.)จะเป็นวันสุดท้ายก่อนจะมีการนับคะแนนและประกาศผล\n\nรัสเซียรีบเร่งผลักดันให้มีการลงประชามติหลังจากถูกยูเครนรุกหนัก และต้องสูญเสียพื้นที่ยึดครองไปเป็นจำนวนมาก โดยเฉพาะทางตะวันออกที่ยูเครนรุกคืบเข้าไปที่ภูมิภาคดอนบาส ที่ตั้งของแคว้นโดเนสต์และลูฮันสก์แล้ว หลังจากที่ยึดคาร์คีฟได้อย่างสมบูรณ์\n\nบรรยากาศการลงประชามติในแคว้นโดเนสต์และลูฮันสก์เมื่อสุดสัปดาห์ที่ผ่านมา เดนิส ปูชิลิน ผู้นำกลุ่มแบ่งแยกดินแดนของโดเนสต์กล่าวว่า นี่เป็นวันที่น่าตื่นเต้นเพราะเป็นวันที่จะได้กลับไปเป็นส่วนหนึ่งของรัสเซียที่ยิ่งใหญ่\n\nการทำประชามติครั้งนี้ถูกประณามจากประชาคมโลกว่าเป็นการทำประชามติปลอมๆเพื่อสร้างความชอบธรรมให้รัสเซียยึดเอาดินแดนของยูเครน\n\nชาวยูเครนจำนวนมากที่อยู่ในพื้นที่การทำประชามติออกมาคัดค้าน รวมถึงที่กรุงเคียฟเมืองหลวง ที่ผู้คนบอกว่าจะไม่มีทางรับประชามติปลอมๆนี้ คาดกันว่า ผลการทำประชามติที่จะประกาศในวันพรุ่งนี้ น่าจะออกมาว่า ทั้ง 4 แคว้นต้องการกลับไปอยู่กับรัสเซีย\n\nเหตุผลแรกคือ รัสเซียเป็นคนคุมการทำประชามติและการนับคะแนน และเหตุผลที่ 2 คือ แม้คนไม่อยากจะกลับไปอยู่กับรัสเซีย แต่ก็ไม่มีทางเลือก\n\nในพื้นที่ที่ถูกคุมเบ็ดเสร็จเด็ดขาดโดยรัสเซียอย่างเมืองมาริอูปอล ซึ่งเป็นสมรภูมิที่ดุเดือดที่สุดของสงครามครั้งนี้ ทั้งเมืองถูกทำลาย ผู้คนใช้ชีวิตกันอย่างยากลำบาก\n\nคนจำนวนหนึ่งที่ให้สัมภาษณ์บอกว่า อาจจะโหวตไปอยู่กับรัสเซีย เพราะพวกเขาเหนื่อยล้ามาก และจะทำอะไรก็ได้เพื่อให้ได้ชีวิตปกติกลับคืนมา\n\nอย่างไรก็ตาม ความหวังที่ว่าเมื่อทำประชามติแล้ว ทุกอย่างจะคลี่คลาย อาจไม่เป็นจริง ตรงกันข้าม ความพยายามผนวกดินแดนของรัสเซียแบบนี้ ยิ่งจะทำให้สถานการณ์ซับซ้อนขึ้น เพราะยูเครนไม่มีทางยอมเสียดินแดนเหล่านี้ไปง่ายๆโดยเฉพาะในวันที่กำลังได้เปรียบ\n\nเมื่อคืนที่ผ่านมา ประธานาธิบดีเซเลนสกีของยูเครนประกาศว่า จะเอาพื้นที่ที่เป็นของยูเครนทั้งหมดกลับมา ไม่เฉพาะ 4 ดินแดนที่รัสเซียกำลังจะเอาไปเป็นของตนเอง แต่ยังรวมถึงแคว้นไครเมียที่รัสเซียผนวกไปตั้งแต่ปี 2014 ด้วย\n\nการประกาศอย่างมั่นใจของผู้นำยูเครนเกิดขึ้นหลังจากเมื่อ 2 สัปดาห์ที่แล้ว กองทัพยูเครนประสบความสำเร็จในการใช้ปฏิบัติการสายฟ้าแลบยึดแคว้นคาร์คีฟคืนได้เกือบทั้งหมด โดยยึดเมืองอีซุม และเมืองคูเปียนสก์ (Kupiansk) คืนมาได้ ซึ่ง 2 เมืองนี้รัสเซียเคยใช้เป็นศูนย์กลางการส่งกำลังบำรุง\n\nจากเมืองคูเปียนสก์ ยูเครนกำลังรุกต่อไปทางตะวันออกเพื่อปลดปล่อยดอนบาส แต่ก็ไม่ง่าย เมื่อเปรียบเทียบกับ 2 สัปดาห์ที่แล้ว ยูเครนรุกคืบได้ช้าลงเพราะฝนที่ตกหนัก บางจุดมีแม่น้ำขวางกั้น และในบางจุดทหารรัสเซียยังคงโต้กลับอย่างหนัก\n\nสภาพอากาศจะเป็นหนึ่งในปัจจัยสำคัญที่จะชี้วัดว่าใครจะได้เปรียบในสงคราม โดยขณะนี้ที่ยุโรปกำลังเข้าสู่ช่วงฤดูหนาว ในทางทฤษฎี รัสเซียจะได้เปรียบในการทำสงครามฤดูหนาว เพราะผืนดินในยูเครนจะกลายเป็นน้ำแข็งทำให้สามารถเคลื่อนทัพที่ใช้รถถังเป็นหลักได้ง่ายกว่า\n\nแต่ในทางปฏิบัติ ยากที่จะชี้ชัดว่า หน้าหนาวนี้รัสเซียจะกลับมาได้เปรียบเหนือยูเครนหรือไม่ เพราะขณะนี้ชัดเจนว่า รัสเซียขาดแคลนกำลังพล ดูจากการประกาศระดมพลสำรอง 300,000 นายของประธานาธิบดีปูตินเมื่อวันพุธที่ผ่านมา\n\nการประกาศระดมพลสำรองที่หมายถึงการเกณฑ์ประชนชนคนธรรมดาเข้าร่วมรบ กำลังทำให้รัฐบาลของประธานาธิบดีปูตินต้องเจอกับการประท้วงที่ใหญ่ที่สุดในรอบ 7 เดือน การประท้วงเริ่มแต่วันประกาศระดมพลต่อเนื่องมาจนถึงเสาร์อาทิตย์ที่ผ่านมา\n\nการประท้วงในเมืองหลวงกรุงมอสโก และเมืองใหญ่อันดับ 2 อย่างนครเซนต์ปีเตอร์สเบิร์ก โดยตำรวจใช้กระบองทุบตีและจับผู้ประท้วงในทุกจุดแทบจะในทันที\n\nผู้ประท้วงรายหนึ่งในมอสโกนั่งวีลแชร์และถือป้ายว่า “ พวกคุณอยากมีสภาพแบบฉันใช่ไหม” ก่อนที่ตำรวจจะยึดป้ายไป\n\nผู้คนในนครเซนต์สปีเตอร์เบิร์กบอกว่า พวกเขาจะไม่ยอมไปทำสงครามเพื่อปูติน OVD-info ซึ่งเป็นองค์กรเพื่อสิทธิมนุษยชนในรัสเซียระบุว่าตั้งแต่เกิดการประท้วงเมื่อวันพฤหัสบดีที่ผ่านมา มีผู้ประท้วงถูกจับกุมไปแล้วมากกว่า 1,000 คนในกว่า 36 เมืองทั่วประเทศ\n\nส่วนของคนที่ไม่เห็นด้วยกับการระดมพลและการทำสงครามจำนวนหนึ่งยังคงทะยอยออกนอกประเทศอย่างต่อเนื่อง\n\nภาพบริเวณชายแดนรัสเซียที่ติดกับประเทศจอร์เจียเมื่อเสาร์อาทิตย์ที่ผ่านมา ขบวนรถยนต์ต่อแถวยาวกว่า 20 กิโลเมตรเพื่อเดินทางออกจากรัสเซีย\n\nส่วนที่บริเวณชายแดนฝั่งที่ที่ติดกับคาซัคสถาน ทั้งรถทั้งคนต่อแถวกันยาวเหยีดเพื่อเดินทางข้ามแดนเช่นกัน\n\nสำหรับคนที่อยู่ใกล้กับชายแดนด้านตะวันตกก็หนีไปประเทศฟินแลนด์ เหตุผลของคนที่ออกจากรัสเซียคือ ความโกรธและความกลัว\n\nโฆษกหน่วยรักษาความปลอดภัยชายแดนของฟินแลนด์ระบุว่า จำนวนชาวรัสเซียที่เดินทางเข้ามาในฟินแลนด์เพิ่มขึ้นเป็นสองเท่าในช่วงสัปดาห์ที่ผ่านมา ทำให้ต้องออกประกาศแผนยุติการรับชาวรัสเซียเข้าประเทศแล้ว\n\nส่วนทางรัสเซียก็มีการออกประกาศเช่นกัน เมื่อวันเสาร์ที่ผ่านมา ประธานาธิบดีปูตินลงนามประกาศใช้กฎหมายฉบับใหม่ที่ระบุว่า ผู้ละทิ้งหน้าที่ต่อประเทศชาติ มีบทลงโทษจำคุกสูงสุด 10 ปี กฎหมายฉบับใหม่นี้บังคับใช้กับทหารที่ยอมจำนนต่อข้าศึก พยายามหลบหนีหรือปฏิเสธการรบ\n\nนี่อาจเป็นส่วนหนึ่งที่ทำให้คนที่อยู่ในเกณฑ์และถูกระดมไปรบไม่ไปไหน แต่เข้าลงทะเบียนเพื่อร่วมการฝึกก่อนถูกส่งไปสงครามในยูเครน\n\nนี่คือศูนย์คัดเลือกกำลังพลสำรองแห่งหนึ่งในกรุงมอสโก หลายคนบอกว่ามาเพราะหมายเรียก ถึงแม้ว่ากังวลกับการที่ต้องออกไปเจอกับสถานการณ์ที่ไม่เคยเจอมาก่อนในชีวิตก็ตาม\n\nนอกเหนือจากกฎหมายลงโทษการหนีทหารแล้ว อีกกฎหมายหนึ่งที่ประธานาธิบดีปูตินลงนามและประกาศใช้เมื่อวันเสาร์ที่ผ่านมาคือ กฎหมายให้สิทธิความเป็นพลเมืองรัสเซียแก่ชาวต่างชาติที่สมัครเข้าเป็นกองกำลังของกองทัพรัสเซีย\n\nนักวิเคราะห์มองว่า กฎหมายฉบับล่าสุดที่ออกมาสะท้อนถึงการขาดแคลนกองกำลังทหารของรัสเซียอย่างรุนแรง จึงต้องลัดขั้นตอนการขอสิทธิพำนักในรัสเซีย ที่ปกติต้องใช้เวลาในการดำเนินการถึง 5 ปี\n\nอัปเดตข่าวล่าสุดก่อนใคร Add friend ได้ที่ @PPTVOnline",
    "มะกันเตือนรัสเซีย ‘หายนะรุนแรง’ หากใช้อาวุธนิวเคลียร์ ในสงครามรุกรานยูเครน": "มะกันเตือนรัสเซีย ‘หายนะรุนแรง’ หากใช้อาวุธนิวเคลียร์ ในสงครามรุกรานยูเครน\n\nสำนักข่าวเอเอฟพีรายงานว่า สหรัฐอเมริกาออกโรงเตือนรัสเซียถึงผล”หายนะร้ายแรง” ที่จะเกิดตามมา หากรัสเซียใช้อาวุธนิวเคลียร์เป็นส่วนหนึ่งในการทำสงครามรุกรานยูเครน\n\nแอนโทนี บลิงเกน รัฐมนตรีต่างประเทศของสหรัฐ กล่าวระหว่างให้สัมภาษณ์รายการ “60 มินิตส์” ทางสถานีโทรทัศน์ซีบีเอสเมื่อวันที่ 26 กันยายน โดยยืนยันในรายงานข่าวที่มีออกมาว่าสหรัฐได้ส่งคำเตือนเป็นการส่วนตัวไปถึงรัสเซียเพื่อให้หลีกเลี่ยงสงครามนิวเคลียร์\n\n“เราได้ให้ความชัดเจนอย่างมากกับรัสเซียในที่สาธารณะ ตลอดจนเป็นการส่วนตัว ที่จะหยุดพูดไร้สาระเกี่ยวกับอาวุธนิวเคลียร์ มันสำคัญมากที่มอสโกจะได้ยินจากเราและรู้จากเราว่าผลที่ตามมานั้นน่ากลัว และเราได้ชี้แจงอย่างชัดเจนแล้ว” นายบลิงเกนกล่าว และว่า การใช้อาวุธนิวเคลียร์ใดๆ ย่อมก่อผลหายนะอย่างใหญ่หลวง ไม่เพียงกับประเทศที่ใช้อาวุธนิวเคลียร์ แต่มีผลกับอีกหลายประเทศด้วยเช่นกัน\n\nด้านนายเจค ซัลลิแวน ที่ปรึกษาด้านความมั่นคงแห่งชาติของประธานาธิบดีโจ ไบเดนของสหรัฐ ให้สัมภาษณ์ในรายการ “เฟซ เดอะ เนชั่น” ทางซีบีเอส ว่า สหรัฐและชาติพันธมิตรจะตอบโต้อย่างเด็ดขาด ซึ่งเรามีความชัดเจนและระบุเจาะจงเกี่ยวกับสิ่งที่จะเกิดขึ้นแล้ว\n\nท่าทีของสหรัฐมีขึ้นหลังจากเมื่อกลางสัปดาห์ก่อน ประธานาธิบดีวลาดิมีร์ ปูตินของรัสเซีย ขู่ที่จะใช้อาวุธนิวเคลียร์ ในระหว่างประกาศระดมกำลังพลรัสเซีย 300,000 นาย ในการร่วมรบในยูเครน ซึ่งมีขึ้นหลังจากกองกำลังยูเครนยึดพื้นที่ยึดครองของกองทัพรัสเซียในยูเครนคืนกลับมาได้เพิ่ม\n\nด้านประธานาธิบดีโวโลดิมีร์ เซเลนสกี ของยูเครน กล่าวในรายการเฟซ เดอะ เนชั่นว่า คำขู่เรื่องอาวุธนิวเคลียร์ของปูติน “อาจเป็นจริงได้” โดยความเคลื่อนไหวของกองทัพรัสเซียที่โรงไฟฟ้านิวเคลียร์ในยูเครน เป็นก้าวแรกของการข่มขู่ด้วยอาวุธนิวเคลียร์ของปูติน ซึ่งเขาต้องการทำให้ทั้งโลกตกใจกลัว\n\n“ผมไม่คิดว่าเขากำลังขู่ให้กลัว ผมคิดว่าโลกกำลังขัดขวางและควบคุมภัยคุกคามนี้อยู่ เราจำเป็นต้องกดดันเขาและไม่ปล่อยให้เขาทำต่อไป” ผู้นำยูเครนกล่าว",
    "\"รัสเซีย\" จับม็อบต้านระดมกำลังพลสำรอง": "องค์กร OVD-Info ซึ่งเป็นกลุ่มสิทธิมนุษยชนในรัสเซีย ระบุว่า ตำรวจรัสเซียได้จับกุมผู้ประท้วง 724 คน ใน 32 เมือง หลังประชาชนรวมตัวชุมนุมในหลายพื้นที่ของประเทศ เพื่อแสดงจุดยืนต่อต้านคำสั่งระดมกำลังพลสำรอง ของประธานาธิบดีวลาดิเมียร์ ปูติน โดยในบรรดาผู้ที่ถูกจับกุมมีผู้เยาว์รวมอยู่ด้วย\n\nก่อนหน้านี้ประธานาธิบดีปูติน ประกาศระดมกำลังพลสำรองบางส่วนในประเทศ จำนวน 3 แสนนาย เพื่อไปสู้รบในยูเครน\n\n\"แม็คไกวร์\" ไม่สนเสียงวิจารณ์จวกสื่อชอบสร้างประเด็นเอาแต่ยอดคลิก\n\nยูทูปเบอร์ชื่อดังทดสอบฟีเจอร์ตรวจจับการชนของ \"iPhone 14 Pro\"\n\nส่งผลให้ชายชาวรัสเซียจำนวนมาก พยายามหาทางหลีกเลี่ยงการถูกเรียกตัวไปรับใช้ชาติ ประชาชนแห่เดินทางออกนอกประเทศ ผู้คนรอต่อแถวที่จุดผ่านแดนยาวเหยียด และมีรายงานว่าราคาตั๋วเครื่องบินออกนอกรัสเซีย พุ่งขึ้นหลายเท่าตัว\n\n\n\nชาวรัสเซีย ที่หลั่งไหลมาที่นครอิสตันบูลของตุรกีเมื่อวานนี้ ต่างรู้สึกโล่งใจ แต่ก็ยังเป็นห่วงความปลอดภัยคนที่ยังอยู่ที่นั่น\n\nขณะเดียวกัน ประธานาธิบดีโวโลดิเมียร์ เซเลนสกี ของยูเครน ได้กล่าวระหว่างการแถลงประจำวันเมื่อคืนที่ผ่านมา เตือนชาวรัสเซียว่า ประธานาธิบดีวลาดิเมียร์ ปูติน กำลังส่งพลเมืองไปตายโดยที่รู้อยู่แล้ว พร้อมเรียกร้องให้ทหารรัสเซียยอมแพ้ โดยพวกเขาจะได้รับการปฏิบัติอย่างมีอารยะ และจะไม่มีใครรู้เหตุผลหรือเงื่อนไขที่พวกเขายอมแพ้\n\nคำแถลงของผู้นำยูเครนมีขึ้นไม่กี่ชั่วโมง หลังจากที่รัสเซียผ่านกฎหมายกำหนดให้การยอมแพ้โดยสมัครใจ และการละทิ้งหน้าที่เป็นความผิดอาญาที่มีโทษจำคุก 10 ปี\n\nนอกจากนี้ รัสเซียยังผ่านกฎหมายอีกฉบับที่อำนวยความสะดวกในการขอสัญชาติรัสเซีย สำหรับชาวต่างชาติที่ร่วมรบในกองทัพรัสเซียอย่างน้อยหนึ่งปี โดยยกเลิกเงื่อนไขปกติที่ว่าจะต้องพำนักในรัสเซียเป็นเวลา 5 ปี\n\nรัสเซียนรับอดีตทหารเกณฑ์หลายล้านคนเป็นกำลังสำรอง ซึ่งส่วนใหญ่เป็นประชากรชายที่ยังอยู่ในวัยสู้รบ ขณะที่คำสั่งระดมกำลังพลไม่ได้ระบุเกณฑ์ชัดเจน ว่าใครจะถูกเรียกบ้าง\n\nมีรายงานว่าผู้ชายที่ไม่มีประสบการณ์เป็นทหารหรือพ้นวัยที่ต้องเกณฑ์ทหารไปแล้ว ก็ได้รับเอกสารเรียกตัวเช่นกัน ซึ่งยิ่งทำให้กระแสความไม่พอใจรุนแรงขึ้น\n\nในขณะที่ชายชาวรัสเซีย ต่อแถวกันหยาวเหยียดตามชายแดน หวังที่จะออกนอกประเทศ นายเซอร์เก ลาฟรอฟ รัฐมนตรีต่างประเทศรัสเซีย ก็ได้แถลงในที่ประชุมสมัชชาใหญ่แห่งสหประชาชาติที่นครนิวยอร์กอย่างเผ็ดร้อน โดยกล่าวหาชาติตะวันตกว่ากำลังหาทางทำลายรัสเซีย\n\nนอกจากนี้ นายลาฟรอฟ ยังย้ำด้วยว่า รัสเซียพร้อมที่จะเจรจากับนาโตเกี่ยวกับสงครามในยูเครน แต่จะไม่เป็นฝ่ายเริ่มก่อน\n\nขณะเดียวกัน การจัดประชามติใน 4 ดินแดนของยูเครนที่รัสเซียยึดครองได้ดำเนินมาเป็นวันที่สอง และดูเหมือนว่าจะทำให้รัสเซียผนวกดินแดนเหล่านั้นได้อย่างเป็นทางการในสัปดาห์หน้า โดยนี่เป็นบรรยากาศการลงประชามติในเมืองมารีอูปอล เมื่อวานนี้\n\nอย่างไรก็ตาม ที่กรุงเคียฟ เมืองหลวงของยูเครน ชาวเมืองมารีอูปอลที่หนีภัยสู้รบออกมา ได้ออกมาชุมนุมแสดงจุดยืนต่อต้านการทำประชามติดังกล่าว และย้ำว่ามารีอูปอลจะยังเป็นเมืองของยูเครนไม่ว่าผลประชามติจะออกมาอย่างไร\n\nยูเครนและชาติตะวันตกประณามการจัดประชามติดังกล่าว่าเป็นประชามติจอมปลอม และระบุว่าผลถูกกำหนดไว้ล่วงหน้าแล้วว่าทั้ง 4 ดินแดนจะถูกผนวกสัปดาห์ที่ผ่านมา ประธานาธิบดีปูติน เตือนว่า รัสเซียจะทำทุกวิถีทางเพื่อปกป้องดินแดนของตัวเอง ขณะที่การผนวกดินแดนนั้นทำให้เกิดความกังวลมากขึ้นว่า รัสเซียอาจมองว่าการเคลื่อนไหวทางทหารใดๆ ต่อดินแดนที่ยึดครอง เท่ากับเป็นการโจมตีดินแดนของตัวเอง\n\nม.ล.สุรีย์วัล อดีตผู้ประกาศข่าวกีฬา-ดาราราชินีหนังบู๊ เสียชีวิตอย่างสงบ\n\nสภาพอากาศวันนี้! ทั่วไทยยังเจอฝนตกหนัก เหนือ-อีสาน-กลาง เสี่ยงน้ำท่วมฉับพลัน\n\nอัปเดตข่าวล่าสุดก่อนใคร Add friend ได้ที่ @PPTVOnline",
    "รัสเซียส่อวุ่นวายยกใหญ่ หลังปูตินสั่งระดมกำลังพลสำรอง 3 แสนนาย": "หลังจากที่สัปดาห์ก่อน วลาดิเมียร์ ปูติน ประธานาธิบดีรัสเซีย ประกาศ “ระดมกำลังพลสำรองบางส่วน” จำนวน 300,000 นาย เพื่อสนับสนุน “ปฏิบัติการพิเศษทางทหารในยูเครน” ก็ดูเหมือนว่า แทนที่จะทำให้สถานการณ์ของรัสเซียดูดีขึ้น กลับกลายเป็นก่อให้เกิดความวุ่นวายภายในระดับที่เราแทบไม่เคยเห็นมาก่อนจากรัสเซีย\n\nรัสเซียขณะนี้เผชิญกับทั้งการประท้วง การอพยพหลบหนีของพลเรือนที่เกรงว่าจะถูกเกณฑ์ไปรบ รวมถึงความผิดพลาดในระบบการระดมพล ที่ทำให้ผู้สูงอายุและผู้มีโรคประจำตัวได้รับหมายเรียก\n\nปูตินสั่งระดมกำลังพลสำรอง 3 แสนนาย เหมือนเอาชีวิตคนไปทิ้ง?\n\nตั๋วเครื่องบินหมด-ราคาพุ่ง หลังปูตินสั่งระดมกำลังพลสำรอง 3 แสนนาย\n\nปูตินประกาศระดมกำลังพลครั้งใหญ่ เสริมทัพปฏิบัติการพิเศษในยูเครน\n\nการประท้วงต่อต้าน-อพยพหลบหนี ส่อเค้าขยายตัว\n\nตลอดสัปดาห์ที่ผ่านมา หลังจากประธานาธิบดี วลาดิเมียร์ ปูติน ประกาศระดมกำลังพลสำรอง 300,000 นาย เพื่อสนับสนุนการสู้รบในยูเครน ได้ทำให้เกิดการประท้วงต่อต้านในหลายเมืองทั่วประเทศ รวมถึงในพื้นที่ตะวันออกไกลและไซบีเรีย\n\nอย่างไรก็ตาม การประท้วงในหลายพื้นที่ถูกเจ้าหน้าที่ตำรวจปราบปรามอย่างรวดเร็ว จากข้อมูลขององค์กรสิทธิมนุษยชน OVD-Info พบว่า จนถึงตอนนี้มีผู้ประท้วงถูกควบคุมตัวไปแล้วมากกว่า 2,000 คน\n\nนอกจากนี้ คำสั่งระดมกำลังสำรองยังทำให้พลเรือนชายจำนวนหนึ่งพากันอพยพหลบหนีออกจากรัสเซีย เพราะเกรงว่าจะถูกเกณฑ์ทหาร ในช่วงไม่กี่วันที่ผ่านมา ตามด่านชายแดนรัสเซียที่มุ่งหน้าไปยังประเทศเพื่อนบ้านเต็มไปด้วยรถที่พยายามจะข้ามแดนจนแถวการจราจรยาวเหยียด ขณะที่การเดินทางด้วยเครื่องบินก็คับคั่ง ค่าตั๋วเครื่องบินพุ่งสูงขึ้นเกือบ 10 เท่า และเที่ยวบินบางเที่ยวขายหมดเกลี้ยงไม่เหลือ\n\nมัตติ พิตกานีตติ เจ้าหน้าที่รักษาชายแดนของฟินแลนด์ กล่าวว่า เฉพาะเมื่อวันเสาร์ (24 ก.ย.) มีชาวรัสเซียมากกว่า 8,500 คนเดินทางเข้าประเทศฟินแลนด์ผ่านด่านตรวจทางบก เพิ่มขึ้น 62%\n\nพิตกานีตติ เสริมว่า จุดผ่านแดนวาลิมา ทางตะวันออกเฉียงใต้ของฟินแลนด์ เป็นจุดที่คึกคักที่สุด เมื่อวันอาทิตย์ (25 ก.ย.) มีรถต่อแถวความยาวกว่า 500 เมตร\n\nคเซเนีย ธอร์สตรอม รองผู้ว่าการเทศบาลกรุงเซนต์ปีเตอร์เบิร์ก ซึ่งเดินทางออกจากรัสเซียแล้ว กล่าวว่า “ไม่ได้คาดหวังว่าปูตินจะทำเช่นนี้” และเรียกการระดมพลนี้ว่าเป็น “การตัดสินใจที่ไม่เป็นที่นิยมอย่างมาก”\n\n“แรงต่อต้านนี้จะขยายตัวไปอีก” เธอบอก\n\nอย่างไรก็ดี รัสเซียไม่ได้นิ่งนอนใจ และได้เคลื่อนไหวเพื่อป้องกันทหารไม่ให้หลบเลี่ยงคำสั่งระดมกำลังพล โดยปูตินลงนามในการแก้ไขประมวลกฎหมายอาญาหลายฉบับ เพื่อเพิ่มโทษที่เกี่ยวข้องกับการรับราชการทหารในช่วงเวลาของการระดมพล การประกาศกฎอัยการศึก หรือช่วงสงคราม\n\nภายใต้กฎหมายใหม่ ชาวรัสเซียที่ละทิ้งหรือไม่รายงานการปฏิบัติหน้าที่ทางทหารอาจถูกจำคุกสูงสุด 10 ปี\n\nปูตินยังได้ลงนามในกฎหมายซึ่งจะช่วยให้ชาวต่างชาติที่รับใช้ในกองทัพรัสเซียสามารถยื่นขอสัญชาติรัสเซียได้ง่ายขึ้น โดยไม่จำเป็นต้องแสดงใบอนุญาตผู้พำนักตามที่เคยกำหนดไว้ก่อนหน้านี้\n\nในอีกความเคลื่อนไหวหนึ่ง กระทรวงกลาโหมของรัสเซียยังได้แต่งตั้ง พันเอก มิคาอิล มิซินต์เซฟ เป็นรัฐมนตรีช่วยว่าการกระทรวงกลาโหม โดยมิซินต์เซฟเป็นผู้นำการล้อมเมืองมาริอูปอลของยูเครนจนต้องยอมจำนนเมื่อช่วงเดือน พ.ค. ที่ผ่านมา\n\nความผิดพลาดในระบบการระดมพล\n\nอีกปัญหาสำคัญที่เกิดขึ้นหลังมีคำสั่งระดมกำลังพลสำรองคือ มีประชาชนจำนวนมากที่ไม่เคยรับราชการทหารเลยได้รับเอกสารเรียกระดมพล ทั้งที่ เซอร์เก ชอยกู รัฐมนตรีกระทรวงกลาโหมยืนยันว่า ผู้ที่ถูกเรียกตัวจะจำกัดเฉพาะบุคคลที่มีความเชี่ยวชาญด้านการทหารเป็นพิเศษ หรือมีประสบการณ์ในการสู้รบ\n\nนอกจากนี้ยังมีรายงานว่าบางภูมิภาคได้ส่งหมายเรียกระดมพลไปให้ผู้ที่มีอายุมากกว่า 50 ปีที่ไม่เคยมีประสบการณ์ในการสู้รบ หรือสั่งให้อดีตทหารที่มีอายุถึง 63 ปี เข้ารับการฝึกทบทวน ทั้งที่ป่วยด้วยโรคเบาหวาน\n\nเรื่องนี้ทำให้แม้แต่คนใกล้ชิดของ ปูติน อย่างเช่น วาเลนตินา มัตวิเยนโก ประธานวุฒิสภารัสเซีย แสดงความเป็นห่วงว่า อาจมีการส่งหมายเรียกไปยังผู้ที่มีคุณสมบัติไม่เป็นตามเกณฑ์ หรืออาจมีการเรียกระดมพลมากเกินกว่าที่กำหนดไว้\n\nมัตวิเยนโกกล่าวว่า “ความผิดพลาดที่เกิดขึ้นเป็นสิ่งที่ยอมรับไม่ได้จริง ๆ และฉันคิดว่ามันจะกระตุ้นปฏิกิริยาที่รุนแรงในสังคม”\n\nโดยมัตวิเยนโกเตือนผู้ว่าการภูมิภาคต่าง ๆ ที่ทำหน้าที่บังคับใช้คำสั่งเรียกระดมพล ให้เคร่งครัดในการปฏิบัติตามหลักเกณฑ์ที่วางเอาไว้อย่างครบถ้วนและต้องไม่ผิดพลาดเลย เพราะอาจทำให้ความไม่พอใจของสาธารณชนยกระดับขึ้นไปอีก\n\n“ต้องตรวจสอบให้แน่ใจว่า การระดมกำลังพลสำรองบางส่วนดำเนินไปอย่างครบถ้วนและสมบูรณ์ตามเกณฑ์ที่กำหนดไว้ โดยไม่มีความผิดพลาดแม้แต่ข้อเดียว” เธอกล่าว\n\nขณะที่ วยาเชสลาฟ โวโลดิน ประธานสภาล่างของรัสเซีย อีกหนึ่งคนสนิทของปูติน ได้ออกมาแสดงความกังวลในเรื่องนี้เช่นกัน\n\n“เรากำลังได้รับการร้องเรียน ถ้าผิดพลาดก็ต้องแก้ไข ... เจ้าหน้าที่ทุกระดับควรเข้าใจหน้าที่และความรับผิดชอบ” เขากล่าว\n\nเรียบเรียงจาก CNN / Reuters\n\nภาพจาก AFP\n\nอัปเดตข่าวล่าสุดก่อนใคร Add friend ได้ที่ @PPTVOnline",
    "รัสเซียระส่ำ! มือปืนกราดยิงในโรงเรียน ตายอย่างน้อย 15 ศพ เจ็บกว่า 20 คน": "สำนักข่าวต่างประเทศรายงานจากกรุงมอสโก ประเทศรัสเซีย เมื่อวันที่ 26 ก.ย. ว่า สำนักงานตำรวจในเมืองอีเจฟสก์ ของภูมิภาคอูตมูร์ติเย ทางตอนกลางของรัสเซีย รายงานการเกิดเหตกราดยิง ภายในโรงเรียน “หมายเลข 88” เมื่อช่วงบ่ายของวันจันทร์ตามเวลาท้องถิ่น ส่งผลให้มีผู้เสียชีวิตอย่างน้อย 15 ราย ในจำนวนนี้รวมเด็กอย่างน้อย 11 ราย และมีผู้ได้รับบาดเจ็บอีก 24 คน\n\nเจ้าหน้าที่รักษาการบริเวณโรงเรียน ซึ่งเกิดเหตุกราดยิงในเมืองอีเจฟสก์ ทางตอนกลางของรัสเซีย\n\n\n\nขณะที่คนร้าย คือ นายอาร์เต็ม คาซันต์เยฟ อายุอยู่ในช่วงวัยประมาณ 30 ปี ใช้อาวุธปืนสั้น 2 กระบอก ในการก่อเหตุ ก่อนกระทำอัตวินิบาตกรรมในที่เกิดเหตุ ด้านคณะกรรมาธิการการสืบสวนแห่งชาติของรัสเซีย ออกแถลงการณ์ในเวลาต่อมา ว่ากำลังตรวจสอบภูมิหลังของมือปืน ว่ามีความเกี่ยวข้องกับอุดมการณ์นีโอนาซี และนีโอฟาสซิสต์ หรือไม่ โดยคนร้ายเคยเป็นนักเรียนของโรงเรียนแห่งนี้มาก่อน และมีประวัติเข้ารับการบำบัดทางจิตด้วย\n\nBREAKING ???? Gunman opens fire at school in Russia’s city of Izhevsk. at least six killed and 20 wounded in the shootingpic.twitter.com/MdovFRc1Av — Insider Paper (@TheInsiderPaper) September 26, 2022\n\n\n\nด้านทำเนียบเครมลินออกแถลงการณ์ว่า ประธานาธิบดีวลาดิเมียร์ ปูติน ผู้นำรัสเซีย รับทราบเรื่องที่เกิดขึ้นแล้ว และขอแสดงความเสียใจอย่างสูงสุดไปยังครอบครัวของผู้เสียชีวิต พร้อมทั้งประณามเหตุการณ์ที่เกิดขึ้นว่า “เป็นการก่อการร้าย”\n\n\n\nอนึ่ง ย้อนกลับไปเมื่อเดือน เม.ย. ที่ผ่านมา เกิดเหตุคนร้ายบุกยิงนักเรียนเสียชีวิต 2 ราย และครูอีกคนหนึ่ง ที่โรงเรียนอนุบาลแห่งหนึ่ง ในภูมิภาคอุลยานอฟสก์ ทางตอนกลางของรัสเซีย ก่อนคนที่คนร้ายปลิดชีพตัวเองในเวลาต่อมา.\n\nเครดิตภาพ : REUTERS",
    "": "ประธานาธิบดีวลาดิเมียร์ ปูติน ของรัสเซีย แถลงทางโทรทัศน์ สั่งให้มีการระดมพลบางส่วนเมื่อวันพุธ และจะใช้วิธีการทั้งหมดเพื่อปกป้องดินแดนของรัสเซีย ด้านรัฐมนตรีกลาโหมรัสเซียเผยว่าจะเรียกระดมพลทหารกองหนุนราว 300,000 คน ขณะที่แคว้นในยูเครนที่อยู่ในการยึดครองของรัสเซียประกาศจะจัดลงประชามติเรื่องการผนวกดินแดนเข้าเป็นส่วนหนึ่งของรัสเซียในวันศุกร์นี้\n\nเอเอฟพีรายงานเมื่อวันพุธที่ 21 กันยายน 2565 ประธานาธิบดีวลาดิเมียร์ ปูติน ของรัสเซีย แถลงทางโทรทัศน์ในวันเดียวกัน โดยมีการบันทึกเทปล่วงหน้า สั่งให้มีการระดมพลบางส่วน ด้านเซอร์เก ชอยกู รัฐมนตรีกลาโหมรัสเซีย เผยกับสถานีโทรทัศน์ทางการรัสเซียว่าจะเรียกระดมพลทหารกองหนุนราว 300,000 นาย\n\nประธานาธิบดีปูตินแถลงทางโทรทัศน์ต่อประชาชนทั่วประเทศเมื่อเช้าวันพุธตามเวลาในรัสเซีย สั่งให้มีการระดมพลบางส่วน และกล่าวหาว่าชาติตะวันตกพยายามทําลายรัสเซียผ่านการสนับสนุนยูเครน และรัสเซียมีความจําเป็นต้องสนับสนุนประชาชนในยูเครนที่ต้องการ “กำหนดอนาคตของตนเอง”\n\nปูตินกล่าวว่า เมื่อบูรณภาพแห่งดินแดนของประเทศของเราถูกคุกคาม เราจะใช้วิธีการทั้งหมดเพื่อปกป้องรัสเซียและประชาชนของเราอย่างแน่นอน นี่ไม่ใช่การขู่ให้กลัว ผู้ที่พยายามแบล็กเมล์เราด้วยอาวุธนิวเคลียร์ ควรรู้ด้วยว่าลมสามารถเปลี่ยนทิศทางได้เช่นกัน\n\nปูตินกล่าวว่า การที่ชาติตะวันตกสนับสนุนยูเครนคือความพยายามที่จะทําให้ประเทศของเราอ่อนแอ เป็นการแบ่งแยกและทําลายประเทศของเราในที่สุด\n\nด้านชอยกูระบุว่า รัสเซียกําลังต่อสู้กับยูเครนไม่มากเท่ากับต่อสู้กับชาติตะวันตกทั้งหมดในยูเครน เผยด้วยว่าทหารรัสเซียเสียชีวิตไปแล้ว 5,937 นายในยูเครน นับตั้งแต่เริ่มปฏิบัติการทางทหารเมื่อเดือนกุมภาพันธ์ที่ผ่านมา\n\nการรุกคืบตอบโต้ของยูเครนในช่วง 2-3 สัปดาห์ที่ผ่านมา ทำให้ทหารยูเครนสามารถยึดคืนเมืองและหมู่บ้านหลายร้อยแห่งที่รัสเซียเข้าควบคุมมาแล้วหลายเดือน\n\nด้านแคว้น 4 แคว้นของยูเครนที่อยู่ในการครอบครองของรัสเซีย ได้แก่ แคว้นโดเนตสก์และแคว้นลูฮันสก์ทางตะวันออก และแคว้นเคอร์ซอนและแคว้นซาปอร์ริซเซียทางใต้ ประกาศเมื่อวันอังคารว่าจะจัดให้มีการลงประชามติเรื่องการผนวกดินแดนเข้าเป็นส่วนหนึ่งของรัสเซีย โดยจะเปิดให้โหวต 5 วัน เริ่มในวันศุกร์นี้\n\nการลงประชามติที่จะมีขึ้นเป็นไปตามรูปแบบที่จัดขึ้นครั้งแรกในปี 2557 เมื่อรัสเซียผนวกดินแดนคาบสมุทรไครเมียจากยูเครนหลังเปิดให้การลงประชามติแบบเดียวกัน\n\nนายกรัฐมนตรีโอลาฟ ชอลซ์ ของเยอรมนี ระบุว่า การลงประชามติที่จะมีขึ้นเป็นเรื่องหลอกลวง ประธานาธิบดีเอมมานูเอล มาครง ของฝรั่งเศส เรียกว่าเป็นของปลอม ส่วน เจค ซัลลิแวน ที่ปรึกษาด้านความมั่นคงแห่งชาติของทําเนียบขาว กล่าวว่า การลงประชามติดังกล่าวแสดงว่าพวกเขาไม่เห็นด้วยกับหลักการของอํานาจอธิปไตยและบูรณภาพแห่งดินแดน\n\nบริดเจ็ต บริงค์ เอกอัครราชทูตสหรัฐประจำยูเครน โพสต์ทางทวิตเตอร์ว่า การลงประชามติที่หลอกลวงและการระดมพลเป็นสัญญาณของความอ่อนแอและความล้มเหลวของรัสเซีย.",
    "สหรัฐฯ เตือนรัสเซีย ‘ระวังผลลัพธ์น่าสะพรึง’ จากการใช้อาวุธนิวเคลียร์ต่อยูเครน": "รัฐมนตรีว่าการกระทรวงการต่างประเทศสหรัฐฯ แอนโทนี บลิงเคน เปิดผยว่า สหรัฐฯ ได้แสดงจุดยืนชัดเจนแล้วทั้งในที่แจ้งและเป็นการส่วนตัวต่อรัสเซีย “ให้ยุติการพูดลอย ๆ เกี่ยวกับอาวุธนิวเคลียร์” ในประเด็นความขัดแย้งในยูเครน\n\nรมต.บลิงเคน กล่าวระหว่างให้สัมภาษณ์ในรายการ 60 Minutes ทางสถานีโทรทัศน์ CBS ที่ออกอากาศช่วงค่ำของวันอาทิตย์ตามเวลาในสหรัฐฯ ว่า “เป็นเรื่องสำคัญมากที่มอสโกฟังเรา และรับทราบจากเราว่า ผลลัพธ์นั้นจะออกมาน่าสะพรึงกลัว และเราก็ชี้แจงอย่างชัดเจนไปแล้ว” และระบุด้วยว่า การใช้อาวุธนิวเคลียร์ “จะนำมาซึ่งผลกระทบในระดับหายนะ สำหรับประเทศที่ใช้งาน(อาวุธนี้) รวมทั้งผู้อื่นด้วย”\n\nเมื่อสัปดาห์ที่แล้ว ประธานาธิบดีวลาดิเมียร์ ปูติน ส่งสัญญาณความเป็นไปได้ที่จะใช้อาวุธนิวเคลียร์โจมตียูเครน ขณะที่ ออกคำสั่งระดมพลสำรองจำนวน 300,000 นายเพื่อเข้าร่วมรบกับยูเครน หลังกองทัพรัสเซียประสบความปราชัยในสนามรบและกองกำลังยูเครนสามารถยึดคืนพื้นที่จำนวนมากที่ผู้รุกรานเคยยึดครองไปได้ในภาคตะวันออกเฉียงเหนือของประเทศ ในช่วงต้นของสงครามที่ดำเนินมากว่า 7 เดือนนี้\n\nกระทรวงกลาโหมอังกฤษเปิดเผยในวันจันทร์ว่า กำลังพลสำรองชุดแรกที่รัสเซียเรียกตัวมาช่วยรบเริ่มมาถึงฐานทัพจุดต่าง ๆ แล้ว แต่กองทัพรัสเซียยังคงประสบปัญหาด้านการจัดการและด้านโลจิสติกส์ในการฝึกอบรมทหารใหม่เหล่านี้อยู่\n\nขณะเดียวกัน การประท้วงต่อต้านการระดมพลยังเกิดขึ้นในหลายพื้นที่ของรัสเซีย และเจ้าหน้าที่ตำรวจก็ได้จับกุมผู้ประท้วงหลายร้อยคนไปเรียบร้อยแล้ว\n\nและผู้ว่าการแคว้นไซบีเรียของรัสเซียรายงานในวันจันทร์ว่า มีชายวัย 25 ปีรายหนึ่งยิงผู้บังคับบัญชาหน่วยทหารนายหนึ่งที่ศูนย์เกณฑ์ทหาร ในช่วงที่ชายชาวรัสเซียจำนวนมากต่อต้านการทำสงครามในยูเครน หรือไม่ก็กลัวว่า ตนจะถูกฆ่าตายในสนามรบ ขณะที่ หลายคนเร่งเดินทางออกนอกประเทศผ่านพรมแดนที่ติดกับฟินแลนด์ จอร์เจีย และประเทศอื่น ๆ เพื่อที่จะได้ไม่ต้องถูกเกณฑ์เข้าร่วมรบ\n\nและในการให้สัมภาษณ์กับรายการ Face the Nation ทางสถานีโทรทัศน์ CBS ที่ออกอากาศในวันอาทิตย์เช่นกัน ประธานาธิบดีโวโลดิเมียร์ เซเลนสกี กล่าวว่า ชาวยูเครนที่ปฏิเสธที่จะลงคะแนนในการทำประชามติเพื่อผนวกพื้นที่ที่กองทัพมอสโกยึดไว้เข้ากับรัสเซีย ต้องเผชิญกับการเอาคืนอย่างหนักจากทหารรัสเซีย พร้อมชี้ว่า การจัดทำประชามติครั้งนี้ คือ “สัญญาณอันตรายอย่างมาก” จากปธน.ปูติน ว่า ผู้นำรัสเซียไม่ต้องการที่จะยุติการทำสงครามครั้งนี้\n\nปธน.เซเลนสกียังกล่าวเสริมว่า โอกาสที่รัสเซียจะใช้นิวเคลียร์โจมตียูเครนนั้น “อาจเกิดขึ้นจริง ... เขา(ปูติน) ต้องการจะทำให้โลกทั้งโลกกลัว และทั้งหมดนี้คือก้าว ๆ แรกของการแบล็กเมล์ด้วยนิวเคลียร์ (ซึ่ง) ผมไม่คิดว่าเขา(ปูติน)จะแค่บลัฟ”",
    "รัสเซีย ยูเครน: เซเลนสกี เรียกร้องให้ลงโทษรัสเซีย \"อย่างเที่ยงธรรม\"": "เซเลนสกี เรียกร้องให้ลงโทษรัสเซีย \"อย่างสาสม\"\n\nที่มาของภาพ, Reuters\n\n22 กันยายน 2022\n\nประธานาธิบดีโวโลดีมีร์ เซเลนสกี ของยูเครน ประกาศต่อที่ประชุมสมัชชาใหญ่แห่งสหประชาชาติในนครนิวยอร์กว่า รัสเซียต้องเผชิญกับ \"การลงโทษอย่างสาสม\"\n\nในวิดีโอที่บันทึกไว้ล่วงหน้า ผู้นำยูเครนเรียกร้องให้มีการจัดตั้งศาลสงครามพิเศษ และเปิดเผยถึงรายละเอียดอันน่าหวาดหวั่นของอาชญากรรมสงครามที่รัสเซียทำกับชาวยูเครน\n\nนอกจากนี้ เขายังกำหนด \"สูตรสำเร็จ\" ซึ่งเป็นเงื่อนไข 5 ข้อสู่การสร้างสันติภาพ ซึ่งรวมถึงการสนับสนุนทางทหารเพิ่มเติม และลงโทษรัสเซียในเวทีโลก\n\nคำปราศรัยของเขาได้รับเสียงปรบมือจากผู้เข้าร่วมประชุมจำนวนมาก\n\nในตอนต้นของการปราศรัย เซเลนสกีกล่าวหารัสเซียว่าเป็นตัวการที่ก่อให้เกิด \"ความปั่นป่วนครั้งใหญ่\" ด้วย \"สงครามที่ผิดกฎหมาย\"\n\nการขึ้นปราศรัยของผู้นำยูเครน มีขึ้นในวันเดียวกับที่ประธานาธิบดีวลาดิเมียร์ ปูติน ของรัสเซีย เรียกระดมกำลังพลสำรอง 300,000 นาย เพื่อปฏิบัติหน้าที่ โดยการกระทำดังกล่าวถึงกับทำให้ชาวรัสเซียจำนวนไม่น้อย ออกมาประท้วงบนท้องถนน เพื่อต่อต้าน ซึ่งเป็นภาพที่ไม่เกิดขึ้นบ่อยนัก\n\nนายเซเลนสกีกล่าวว่า การเคลื่อนไหวดังกล่าวของปูติน แสดงให้เห็นว่าศัตรูของเขาไม่จริงจังกับการเจรจาสันติภาพ\n\nที่มาของภาพ, Getty Images\n\nเซเลนสกียังประณามแผนการของปูติน ที่ต้องการจัดทำประชามติในพื้นที่ที่รัสเซียเข้าควบคุมในยูเครน เพื่อพยายามผนวกรวมดินแดนยูเครนมาเป็นของรัสเซีย\n\nผู้นำยูเครนระบุว่า การจัดตั้งศาลพิเศษจะช่วยลงโทษรัสเซียในกรณีปล้นดินแดนของยูเครน และสังหารชาวยูเครนหลายพันคนได้\n\nเขายังกล่าวถึงการค้นพบหลุมศพใหม่ 445 หลุมในเมืองอิซูม (Izyum) ซึ่งเป็นเมืองที่ตั้งอยู่ทางตะวันออกเฉียงเหนือที่ยูเครนเพิ่งยึดคืนมาจากกองกำลังของรัสเซีย โดยลงลึกถึงอาชญากรรมสงครามที่เกิดขึ้น อาทิ ศพผู้เสียชีวิตรายหนึ่งถูกตัดลูกอัณฑะและทำหมัน ก่อนสังหาร\n\n\"ทำไมกองทัพรัสเซียถึงหมกมุ่นอยู่กับการทำหมัน เพื่อฆ่าล้างเผ่าพันธุ์เราขนาดนี้\" เขาถาม\n\nคำว่า \"การลงโทษ\" เกิดขึ้น 15 ครั้งในสุนทรพจน์ของนายเซเลนสกี และถือเป็นเงื่อนไขแรกในห้าเงื่อนไขภาคบังคับ เพื่อบรรลุสันติภาพ\n\nที่มาของภาพ, Getty Images\n\nผู้นำยูเครนยืนกรานว่า รัสเซียต้องเผชิญกับผลที่ตามมาจากการรุกรานยูเครน ผ่านการคว่ำบาตรชุดใหม่ และเรียกร้องให้สหประชาชาติปลดรัสเซียออกจากสมาชิกถาวรของคณะมนตรีความมั่นคงแห่งสหประชาชาติ\n\nนอกจากนี้ เขายังเรียกร้องให้ชาวยูเครนได้รับการคุ้มครอง และให้เคารพพรมแดนของประเทศที่เป็นที่ยอมรับในระดับสากล\n\nตามเงื่อนไขที่สี่และห้าของเขา เขาเรียกร้องให้มีการรับรองด้านความมั่นคงใหม่สำหรับยูเครน และขอให้โลกรวมตัวกันเพื่อเรียกร้องการรุกรานด้วยอาวุธของมอสโก\n\nผู้นำยูเครนสวมเสื้อยืดสีเขียวอันเป็นเอกลักษณ์ของเขา กล่าวขอบคุณ 101 ประเทศสมาชิกสหประชาชาติ ที่ลงมติอนุญาตให้เขากล่าวสุนทรพจน์ต่อที่ประชุมในวิดีโอแทนการเข้าร่วมประชุมด้วยตนเอง\n\nแต่เขาโจมตี 7 ประเทศ รวมทั้งรัสเซีย ที่ลงมติคัดค้านการแสดงตัวผ่านวิดีโอของเขา และวิพากษ์วิจารณ์ประเทศที่ยังคงความเป็นกลาง ท่ามกลางความขัดแย้งนี้\n\nแม้จะมีคำแนะนำของเซเลนสกีว่ารัสเซียไม่จริงจังกับการเจรจา แต่ทั้งสองประเทศก็เสร็จสิ้นการแลกเปลี่ยนเชลยศึกครั้งใหญ่ในวันพุธ (21 ก.ย.)",
    "ชาวรัสเซียต้านระดมพลโดนจับอีกกว่า700": "ชาวรัสเซียออกมาชุมนุมต่อต้านคำสั่งระดมพลกำลังสำรองของประธานาธิบดีวลาดิเมียร์ ปูติน อย่างต่อเนื่องทั่วประเทศ เมื่อวันเสาร์มีผู้ชุมนุมถูกตำรวจจับกุมมากกว่า 700 คน\n\nเอเอฟพีและรอยเตอร์รายงานเมื่อวันอาทิตย์ที่ 25 กันยายน 2565 อ้างรายงานของโอวีดี-อินโฟ กลุ่มติดตามสถานการณ์สิทธิมนุษยชนในรัสเซียเผยว่า มีการผู้ชุมนุมต่อต้านคำสั่งระดมพลกำลังสำรองเพื่อปฏิบัติการทางทหารในยูเครนของประธานาธิบดีวลาดิเมียร์ ปูติน ถูกตำรวจควบคุมตัวอย่างน้อย 726 คน ใน 32 เมืองของรัสเซียเมื่อวันเสาร์ เกือบครึ่งหนึ่งของประชาชนที่ถูกจับเกิดขึ้นที่กรุงมอสโก\n\nผู้สื่อข่าวเอเอฟพีรายงานว่า เห็นตํารวจจํานวนมากปรากฏตัวบริเวณสถานีรถไฟใต้ดินชีสไตยปรูดียกลางกรุงมอสโก ผู้ชุมนุมเมื่อวันเสาร์ส่วนใหญ่ใช้วิธีเดินผ่านหรือยืนนิ่งๆ มีทั้งมาชุมนุมคนเดียวหรือเป็นกลุ่มเล็กๆ เพื่อหลีกเลี่ยงการถูกตํารวจพบเห็นและถูกควบคุมตัว ผู้สื่อข่าวเห็นตํารวจควบคุมตัวผู้ชุมนุมในกรุงมอสโกไปราว 20 คน\n\nผู้ชุมนุมหญิงคนหนึ่งตะโกนขณะที่ตํารวจควบคุมตัวเธอไปว่า เราไม่ต้องการถูกส่งไปรบเพื่อตายเปล่า\n\nหญิงคนหนึ่งที่นั่งวีลแชร์มาชุมนุมในกรุงมอสโกถือป้ายเขียนว่า “คุณต้องการเป็นเหมือนฉันใช่ไหม?\"\n\nการชุมนุมในนครเซนต์ปีเตอร์สเบิร์ก เมืองใหญ่อันดับ 2 ของรัสเซียเมื่อวันเสาร์ ผู้สื่อข่าวรายงานว่า เห็นรถตู้ตํารวจที่จับผู้ชุมนุมไปราว 30 คน ผู้ชุมนุมในนครเซนต์ปีเตอร์สเบิร์กทำอย่างระมัดระวัง ตํารวจจับทุกคนที่ต้องสงสัยว่าเป็นผู้ชุมนุมต่อต้านคำสั่งระดมพลกำลังสำรอง\n\nอิลยา โฟรลอฟ ผู้ชุมนุมวัย 22 ปี ที่นครเซนต์ปีเตอร์สเบิร์กถือป้ายเขียนว่า \"สันติภาพ\" บอกต้องการส่งเสียงคัดค้านสิ่งที่เกิดขึ้น ผมไม่ต้องการไปรบในสงครามเพื่อปูติน\" ส่วนนาตายา ดูโบวา วัย 70 ปี บอกว่าออกมาชุมนุมเพื่อต่อต้านสงครามและต่อต้านการระดมพล และหวาดกลัวแทนคนหนุ่มสาว\n\nในการชุมนุมเมื่อวันเสาร์ที่นครเซนต์ปีเตอร์สเบิร์ก ตํารวจประกาศผ่านโทรโข่งว่าผู้ชุมนุมละเมิดกฎควบคุมการแพร่ระบาดของโควิด-19\n\nตั้งแต่ประธานาธิบดีปูตินแถลงทางโทรทัศน์เรียกระดมพลกำลังสำรองบางส่วนเมื่อวันพุธที่ผ่านมา ซึ่งเป็นการเรียกระดมพลครั้งแรกของรัสเซียนับตั้งแต่สงครามโลกครั้งที่ 2 ประชาชนที่ออกมาชุมนุมคัดค้านถูกจับไปแล้วมากกว่า 1,300 คน.",
    "รัสเซียออกข้อยกเว้นเกณฑ์ทหาร หลังผู้ชายแห่หนีเรียกตัวออกนอกประเทศ": "รัสเซียออกข้อยกเว้นเกณฑ์ทหาร หลังผู้ชายแห่หนีเรียกตัวออกนอกประเทศ",
    "4 แคว้นยูเครนเริ่มลงประชามติ ผนวกดินแดนเข้ากับรัสเซีย": "แคว้น 4 แคว้นของยูเครนที่รัสเซียยึดครองเริ่มโหวตเมื่อวันศุกร์ว่าต้องการผนวกดินแดนเป็นส่วนหนึ่งของรัสเซียหรือไม่ ประธานาธิบดียูเครนระบุว่า การลงประชามติครั้งนี้เป็น “ละครตลก” ด้านชาวรัสเซียเริ่มหนีการระดมพลออกนอกประเทศ\n\nเอเอฟพีรายงานเมื่อวันศุกร์ที่ 23 กันยายน 2565 ว่า ในวันเดียวกัน แคว้น 4 แคว้นของยูเครนที่อยู่ในการครอบครองของรัสเซีย ได้แก่ แคว้นโดเนตสก์และแคว้นลูฮันสก์ทางตะวันออก และแคว้นเคอร์ซอนและแคว้นซาปอร์ริซเซียทางใต้ เริ่มให้ประชาชนในแคว้นลงประชามติว่าเห็นด้วยหรือไม่กับการผนวกดินแดนเข้าเป็นส่วนหนึ่งของรัสเซีย โดยเปิดให้โหวต 5 วัน\n\nมีการส่งเจ้าหน้าที่ไปเก็บการลงประชามติของประชาชนตามบ้านต่างๆ ตลอด 4 วัน จากนั้นเปิดหน่วยลงประชามติในวันอังคารเพื่อให้ประชาชนทั้ง 4 แคว้นออกมาใช้สิทธิ์ลงประชามติ นอกจากนี้ยังเปิดให้ลงประชามติที่อาคารแห่งหนึ่งในกรุงมอสโก ซึ่งเป็นที่ตั้งของสำนักงานตัวแทนของแคว้นโดเนตสก์\n\nเมื่อวันศุกร์ สํานักข่าวทาสส์ของรัสเซียเผยแพร่วิดีโอเจ้าหน้าที่ในลานของอาคารที่พักอาศัยแห่งหนึ่งในแคว้นโดเนตสก์ แจ้งผู้อยู่อาศัยผ่านทางลําโพงว่าการลงประชามติได้เริ่มขึ้นแล้ว และเจ้าหน้าที่ล้อมรอบประชาชนคนหนึ่งขณะที่เขามาใช้สิทธิ์ลงประชามติ\n\nเดนิส พุชชิลิน ผู้นํากลุ่มแบ่งแยกดินแดนโปรรัสเซียในแคว้นโดเนตสก์ ซึ่งเป็นส่วนหนึ่งของภูมิภาคดอนบาส โพสต์ทางเทเลแกรมระบุว่า “ภูมิภาคดอนบาสคือรัสเซีย เสียงของพวกคุณแต่ละคนจะยืนยันความจริง”\n\nสำนักข่าวทาสส์รายงานว่า บัตรลงประชามติในแคว้นโดเนตสก์และแคว้นลูฮันสก์ถามว่า พวกเขาสนับสนุนการเข้าเป็นสาธารณรัฐภายใต้รัสเซียหรือไม่ ซึ่งประธานาธิบดีปูตินรับรองการเป็นเอกราชของทั้ง 2 แคว้นนี้แล้ว ก่อนส่งทหารรัสเซียบุกยูเครนเมื่อเดือนกุมภาพันธ์\n\nส่วนบัตรลงประชามติในแคว้นเคอร์ซอนและแคว้นซาปอร์ริซเซียถามว่า \"คุณต้องการการแยกตัวออกจากยูเครน, การก่อตั้งรัฐอิสระของภูมิภาคและเข้าร่วมเป็นส่วนหนึ่งของสหพันธรัฐรัสเซียหรือไม่\n\nประธานาธิบดีโวโลดีมีร์ เซเลนสกี ของยูเครน แถลงเมื่อวันพฤหัสบดีระบุว่า การจัดลงประชามติแคว้น 4 แคว้นของยูเครนเป็น \"เรื่องตลก\" และชื่นชมบรรดาชาติพันธมิตรตะวันตกที่ประณามการเคลื่อนไหวของรัสเซียครั้งนี้ \"ผมขอบคุณทุกคนทั่วโลกที่สนับสนุนเรา และช่วยกันประณามอย่างชัดเจนต่อการโกหกของรัสเซียอีกครั้ง”\n\nหลังจากประธานาธิบดีปูตินแถลงทางโทรทัศน์เมื่อวันพุธ เรียกระดมพลกำลังสำรอง 300,000 นาย วิดีโอที่โพสต์ทางโซเชียลมีเดียระบุเป็นภาพของชาวรัสเซียหลายร้อยคนที่มารายงานตัวกับกองทัพ กองทัพรัสเซียเผยว่า มีประชาชนอย่างน้อย 10,000 คน ที่อาสาเข้าสู่สมรภูมิยูเครนภายใน 24 ชั่วโมง นับตั้งแต่มีคําสั่งเรียกระดมพล\n\nด้านชายชาวรัสเซียเริ่มหนีคำสั่งระดมพลออกนอกประเทศ ดมิตรี ชายชาวรัสเซียที่เดินทางด้วยเครื่องบินไปอาร์เมเนียด้วยกระเป๋าใบเล็กเพียงใบเดียว ทิ้งภรรยาและลูกๆ ของเขาไว้ข้างหลัง บอกว่า “ผมไม่อยากไปตายในสงครามที่ไร้สตินี้\"\n\nเที่ยวบินล่าสุดจากกรุงมอสโกถึงสนามบินกรุงเยเรวานของอาร์เมเนีย ผู้โดยสารส่วนใหญ่เป็นชายที่อยู่ในวัยเป็นทหาร.",
    "รัสเซีย ยูเครน : สหภาพยุโรประบุ ปูตินไม่ได้ขู่เรื่องอาวุธนิวเคลียร์": "รัสเซีย ยูเครน : สหภาพยุโรประบุ ปูตินไม่ได้ขู่เรื่องอาวุธนิวเคลียร์\n\n24 กันยายน 2022\n\nที่มาของภาพ, Reuters คำบรรยายภาพ, รัสเซียอนุญาตให้สื่อเข้าไปที่หน่วยลงคะแนนบางแห่ง รวมถึงแห่งนี้ในลูฮันสก์ ซึ่งมีทหานคนหนึ่งกำลังหย่อนบัตรลงคะแนนอยู่\n\nหัวหน้าฝ่ายนโยบายต่างประเทศของสหภาพยุโรปกล่าวว่า สหภาพยุโรปต้องมองคำขู่ของนายวลาดิเมียร์ ปูติน ที่เขาอาจจะใช้อาวุธนิวเคลียร์ในความขัดแย้งในยูเครน เป็นเรื่องจริงจัง\n\nนายโจเซป บูร์เรลล์ กล่าวกับลีส ดูเซต ของบีบีซีว่า สงครามได้มาถึง \"ช่วงเวลาอันตราย\" แล้ว\n\nคำกล่าวของเขาเกิดขึ้นขณะที่รัสเซียเริ่มระดมกำลังพลบางส่วน และพยายามที่จะผนวกรวมภูมิภาคในยูเครน 4 แห่งเข้ามาเป็นส่วนหนึ่งของรัสเซีย\n\nนายปูตินได้เผชิญกับความล้มเหลวหลายอย่างในสมรภูมิรบ โดยการบุกโต้กลับของยูเครนทำให้กองทัพของเขาต้องถอยร่น\n\n\"แน่นนอน มันคือช่วงเวลาอันตราย เพราะกองทัพของรัสเซียถูกต้อนจนจนมุมแล้ว และปฏิกิริยาของปูตินที่ขู่ว่า จะใช้อาวุธนิวเคลียร์ มันแย่มาก\" นายบูร์เรลล์กล่าว\n\n7 เดือนหลังการยกทัพบุกยูเครน บรรดานักวิเคราะห์เห็นตรงกันว่า กองทัพของประธานาธิบดีปูตินกำลังตกเป็นฝ่ายเสียเปรียบ แต่เขากล่าวว่า ต้องมีการหา \"ทางออกทางการทูต\" ที่ \"รักษาอธิปไตยและบูรณภาพทางดินแดนของยูเครนไว้\"\n\n\"ไม่เช่นนั้น เราอาจจะยุติสงครามนี้ได้ แต่เราจะไม่ได้สันติภาพ และเราก็จะมีสงครามอีกครั้งหนึ่ง\" เขากล่าว\n\nในการกล่าวต่อประชาชนทั่วประเทศซึ่งไม่ค่อยเกิดขึ้นในช่วงสัปดาห์ที่ผ่านมา นายปูติน กล่าวว่า ประเทศของเขา \"มีอาวุธทำลายล้างหลากหลายชนิด\" และจะ \"ใช้ทุกวิถีทางที่เราทำได้\" และระบุเพิ่มเติมว่า \"ผมไม่ได้ขู่\"\n\nที่มาของภาพ, Shutterstock คำบรรยายภาพ, ประธานาธิบดีรัสเซียบอกว่า เขาอาจใช้อาวุธชนิดใดก็ได้\n\n\"เมื่อมีคนบอกว่า นี่ไม่ใช่คำขู่ คุณต้องมองมันอย่างจริงจัง\" นายบูร์เรลล์ กล่าว\n\nในกล่าวครั้งเดียวกันนั้น ประธานาธิบดีปูตินประกาศว่า จะเรียกตัวชาวรัสเซีย 300,000 คน ที่เคยเข้ารับการฝึกทหาร ทำให้เกิดการประท้วงขึ้นหลายแห่ง และมีรายงานว่า ประชาชนได้พากันหนีออกจากประเทศเพื่อหลีกเลี่ยงการถูกส่งไปแนวรบ\n\nการประกาศนี้เกิดขึ้นหลังจากที่มีการบุกโต้กลับอย่างรวดเร็วซึ่งยูเครนระบุว่า ยึดพื้นที่กลับคืนมาจากกองทัพรัสเซียได้แล้วมากกว่า 8,000 ตร.กม.\n\nขณะนี้กำลังมีการจัดการลงประชามติในรูปแบบของตัวเองเพื่อเข้าร่วมกับรัสเซียในภูมิภาค 4 แห่งของยูเครนที่ถูกยึดครองอยู่ ยูเครนได้ประณามความพยายามในการผนวกรวมดินแดนเหล่านี้ และรายงานว่า ทหารรัสเซียกำลังไปรวบรวมบัตรลงคะแนนจากบ้านแต่ละหลัง ขณะที่สื่อรัสเซียรายงานว่า การที่ต้องให้คนลงคะแนนจากบ้านเช่นนี้เพราะเหตุผลด้านความปลอดภัย\n\n\"คุณต้องตอบเป็นคำพูด แล้วทหารก็จะใส่คำตอบนั้นลงในกระดาษและเก็บมันไว้\" ผู้หญิงคนหนึ่งในเมืองเอเนอร์โฮดาร์กล่าวกับบีบีซี\n\nในเมืองแคร์ซอนทางใต้ เจ้าหน้าที่คุ้มกันชาวรัสเซียยืนอยู่พร้อมกับกล่องหย่อนบัตรลงประชามติที่กลางเมืองเพื่อคอยเก็บผลการลงประชามติของประชาชน\n\n\"การลงคะแนนส่วนตัวจะเกิดขึ้นต่างหากในวันที่ 27 ก.ย. นี้\" ทาสส์ (Tass) รายงาน \"ในวันอื่น ๆ การลงคะแนนจะจัดขึ้นตามชุมชนต่าง ๆ และการไปตามบ้านแต่ละหลัง\"\n\nขณะที่ผู้หญิงคนหนึ่งในเมืองเมลิโตโปล กล่าวกับบีบีซีว่า \"คนที่ให้ความร่วมมือ\" ในท้องถิ่น 2 คน ได้มาที่บ้านของพ่อแม่เธอพร้อมกับทหารรัสเซีย 2 นาย เพื่อให้พวกเขาเซ็นชื่อในบัตรลงคะแนน\n\nที่มาของภาพ, Reuters คำบรรยายภาพ, ทหารติดอาวุธคุ้มกันกล่องลงคะแนนในลูฮันสก์\n\n\"พ่อของฉันเลือก 'ไม่' [หมายถึงไม่ต้องการเข้าร่วมกับรัสเซีย]\" ผู้หญิงคนดังกล่าวเล่า \"แม่ของฉันยืนอยู่ข้าง ๆ และถามว่า จะเกิดอะไรขึ้นถ้าเลือก 'ไม่' พวกเขาบอกว่า 'ไม่มีอะไรเกิดขึ้น'\"\n\nนอกจากนี้เธอยังบอกด้วยว่า มีบัตรลงคะแนนเพียงใบเดียวสำหรับ 1 ครัวเรือน ไม่ใช่บัตรหนึ่งใบต่อหนึ่งคน\n\nใน \"การลงประชามติ\" มีการถามอะไรบ้าง\n\nใน \"สาธารณรัฐประชาชน\" โดเนตสก์และลูฮันสก์ ซึ่งไม่เป็นที่ยอมรับและเป็นการประกาศตั้งขึ้นเอง ประชาชนถูกถามว่า พวกเขา \"สนับสนุนการรวมสาธารณรัฐของพวกเขากับรัสเซียเป็นสหพันธรัฐเดียวกันหรือไม่\n\nในเมืองซาปอรีเชียและเมืองแคร์ซอน ประชาชนถูกถามว่า พวกเขา \"เห็นชอบการแยกภูมิภาคออกจากยูเครน ก่อตั้งประเทศเอกราช และรวมเข้ากับรัสเซียเป็นสหพันธรัฐเดียวกันหรือไม่\"\n\nในลูฮันสก์และโดเนตสก์ มีการพิมพ์บัตรลงคะแนนเป็นภาษารัสเซียเท่านั้น\n\nในเมืองซาปอรีเชียและแคร์ซอน บัตรลงคะแนนมีทั้งภาษายูเครนและภาษารัสเซีย\n\nที่มา : ทาสส์\n\nนายบูร์เรลล์ ละเลยความกังวลที่ว่า จำนวนอาวุธของสหภาพยุโรปกำลังลดน้อยลง และกล่าวว่า สหภาพยุโรปต้องสนับสนุนความช่วยเหลือด้านการทหารต่อยูเครนต่อไป รวมถึงการคว่ำบาตรทางเศรษฐกิจต่อประธานาธิบดีและพันธมิตรของเขา และดำเนินการทางการทูต\n\nเขายอมรับว่า ราคาค่าพลังงานที่สูงขึ้นที่มาจากความขัดแย้งนี้ เป็นเรื่องที่น่ากังวล\n\n\"ประชาชนในประเทศของผมบอกผมว่า ราคาก๊าซทำให้เราไม่สามารถทำงานต่อไปได้ เราไม่สามารถทำธุรกิจต่อไปได้\" นักการเมืองชาวสเปนผู้นี้กล่าว นอกจากนี้ยังระบุว่า เขาได้ยินความกังวลคล้ายกันนี้จากบรรดาผู้นำจากแอฟริกา, อเมริกาใต้ และเอเชียตะวันออกเฉียงใต้ด้วย\n\nนายบูร์เรลล์ เรียกร้องให้ประธานาธิบดีปูตินหาทางออกที่พูดคุยกันได้ โดยกล่าวว่า \"การเต้นแทงโก จำเป็นต้องมี 2 คน\"",
    "รัสเซีย : อิซูม เมืองยุทธศาสตร์ที่ยูเครนยึดคืนมาได้": "โปรดเปิดการใช้งาน JavaScript หรือบราวเซอร์ต่างออกไป เพื่ดูเนื้อหานี้\n\nรัสเซีย : อิซูม เมืองยุทธศาสตร์ที่ยูเครนยึดคืนมาได้\n\n22 กันยายน 2022\n\nออรา แกร์ริน ผู้สื่อข่าวบีบีซีพาดูความเสียหายในเมืองอิซูมหลังกองทัพรัสเซียถูกยูเครนขับไล่จนต้องถอนทัพออกไป แม้ว่าทหารยูเครนจะร่วมกันยินดีกับชัยชนะในครั้งนี้ ชาวเมืองอิซูมที่เดินทางกลับมาพบบ้านเรือนที่อยู่อาศัยของตัวเองถูกทำลายจนเหลือเพียงซาก และบางคนต้องสูญเสียเพื่อนบ้านไปเกือบทั้งหมด",
    "ตะลึงคลิปไวรัล! หนุ่มรัสเซียชักปืนยิงใส่เจ้าหน้าที่เกณฑ์ทหารกลางเมือง": "ชายหนุ่มชาวรัสเซียรายหนึ่ง ชักปืนยิงใส่หัวหน้าหน่วยเกณฑ์ทหารกลางศูนย์คัดเลือกคนในเมืองแห่งหนึ่งในแถบไซบีเรีย หลังจากที่เอ่ยปฏิเสธว่า เขาจะไม่ยอมออกรบในสงครามรัสเซีย-ยูเครน\n\nเหตุการณ์ดังกล่าวเกิดขึ้นที่เมืองอุสต์-อิลิมสก์ ในแคว้นปกครองตนเองอิร์คุตสก์ของภูมิภาคไซบีเรีย ภาพจากคลิปเผยให้เห็นเหตุการณ์ขณะที่มือปืนซึ่งสวมชุดลายพราง ใช้ปืนยิงใส่เจ้าหน้าที่คนหนึ่งในระยะเผาขน หลังจากนั้น เจ้าหน้าที่หน่วยเกณฑ์ทหารคนอื่น ๆ ก็วิ่งหนีเอาตัวรอดออกจากห้องกันอย่างชุลมุน ท่ามกลางเสียงกรีดร้องของหญิงสาวคนหนึ่ง โดยมีรายงานข่าวระบุว่า ชายที่เป็นมือปืน ได้ยิงออกไปประมาณ 3 นัด\n\nMobilized man killed a drafting office commander in Ust-Ilimsk, Irkutsk region, Russia.\n\n\n\nAlexandr Yeliseev, the commander, was shot four times almost point blank.\n\n\n\nThe murderer is Ruslan Zinin, born in 1997, \"partially mobilized\". He decided jail is better than death in Ukraine. pic.twitter.com/s0IvHJZJBO — Anton Gerashchenko (@Gerashchenko_en) September 26, 2022\n\nขณะนี้ยังไม่ทราบแน่ชัดว่า เจ้าหน้าที่ระดับผู้บังคับบัญชาที่โดนยิงเป็นคนแรกนั้นรอดชีวิตหรือไม่ หลังจากมีคลิปเผยแพร่ออกไปเป็นภาพ ขณะที่เขาโดนหามขึ้นเปลพยาบาลด้านนอกอาคาร ในลักษณะที่ร่างกายไม่มีการตอบสนอง\n\nทางด้าน อิกอร์ โกปเซฟ ผู้ว่าการแคว้นอิร์คุตสก์ โพสต์ข้อความบน ‘เทเลแกรม’ ซึ่งเป็นแพลตฟอร์มโซเชียลมีเดียของรัสเซีย โดยระบุว่า เจ้าหน้าที่ที่โดนยิงยังคงมีอาการอยู่ในขั้นวิกฤติ และได้จับกุมตัวมือปืนไว้ได้เรียบร้อยแล้ว รวมทั้งจะมีการลงโทษอย่างเด็ดขาดต่อไป\n\nจากปากคำของพยานในเหตุการณ์ระบุว่า มือปืนหนุ่มลงมือลั่นไกหลังจากที่เขาประกาศหน้ากลุ่มชายหนุ่มที่ต้องโดนเกณฑ์เข้ากองทัพเพื่อไปรบในยูเครนว่า “จะไม่มีใครต้องไปไหนทั้งนั้น” ซึ่งแสดงเจตจำนงอย่างชัดเจนว่า เขาไม่ต้องการไปร่วมรบในสงครามระหว่างรัสเซีย-ยูเครน\n\nเหตุการณ์ดังกล่าว เป็นเหตุการณ์ความวุ่นวายล่าสุดที่เกิดขึ้น หลังจากที่ประธานาธิบดีปูตินแห่งรัสเซีย ประกาศระดมพลเข้ากองทัพ หน่วยเกณฑ์ทหารของรัสเซียมากกว่า 6 แห่ง โดนโจมตีและวางเพลิงเมื่อสัปดาห์ที่แล้ว รวมทั้งมีการประท้วงเกิดขึ้นในท้องที่ต่าง ๆ หลายแห่ง\n\nแหล่งข่าว : theguardian.com\n\nเครดิตภาพ : Twitter / Gerashchenko_en",
    "ทำเนียบขาวย้ำสหรัฐ “พร้อมตอบโต้” ถ้ารัสเซียใช้นิวเคลียร์ในยูเครน": "สำนักข่าวต่างประเทศรายงานจากกรุงวอชิงตัน สหรัฐอเมริกา เมื่อวันที่ 26 ก.ย. ว่า นายเจค ซัลลิแวน ที่ปรึกษาด้านนโยบายความมั่นคงแห่งชาติของทำเนียบขาว กล่าวเมื่อวันอาทิตย์ เกี่ยวกับสถานการณ์ในยูเครน ซึ่งพื้นที่ขัดแย้ง 4 แห่ง ได้แก่ โดเนตสก์ ลูฮันสก์ ภูมิภาคเคียร์ซอน และพื้นที่บางส่วนของเมืองซาโปริชเชีย ระหว่างวันที่ 23-27 ก.ย. นี้ ว่า หากรัสเซีย “ล้ำเส้น” สหรัฐพร้อม “ตอบโต้อย่างจริงจัง” และรัฐบาลมอสโกต้องพร้อมรับผลกระทบที่จะเกิดขึ้นตามมา\n\nหน่วยลงประชามติแห่งหนึ่ง ในเมืองมาริอูโปล ทางตะวันออกเฉียงใต้ของยูเครน\n\nEARLIER: NSA Jake Sullivan says the \"red phone\" is working again and the White House can speak with the Kremlin at \"senior levels.\"\n\n\n\n\"That has happened frequently over the course of the past few months. It has happened even in the last few days.\" pic.twitter.com/nJ0j9kHSom — Meet the Press (@MeetThePress) September 25, 2022\n\n\n\nทั้งนี้ ประธานาธิบดีวลาดิเมียร์ ปูติน ผู้นำรัสเซีย กล่าวในช่วงหนึ่งของการประกาศระดมกำลังทหารกองหนุน 300,000 นาย เมื่อสัปดาห์ที่แล้ว ว่ากลุ่มประเทศตะวันตกยังคงเดินหน้า “ข่มขู่กรรโชก” เกี่ยวกับอาวุธนิวเคลียร์ต่อรัสเซีย อย่างไรก็ตาม รัฐบาลมอสโก “มีอาวุธมากมายแทนคำตอบ” และ “รัสเซียไม่ล้อเล่น”\n\n???? In an address to the nation, Russian leader Vladimir Putin warned the West 'I'm not bluffing' over nuclear weapons.\n\n\n\nRead more here:https://t.co/HbE9oOrEGW pic.twitter.com/cYLkRWPex8 — The Telegraph (@Telegraph) September 21, 2022\n\n\n\nขณะที่ นายเซอร์เก ลาฟรอฟ รมว.การต่างประเทศรัสเซีย แถลงต่อที่ประชุมสมัชชาสหประชาชาติ ( ยูเอ็นจีเอ ) เมื่อช่วงสุดสัปดาห์ที่ผ่านมา ไม่ว่าผลการลงประชามติจะออกมาในรูปแบบใด รัฐบาลมอสโกพร้อมยอมรับ และเน้นว่า “ดินแดนทั้งหมดภายใต้อำนาจอธิปไตยของรัฐบาลมอสโก” และ “ดินแดนที่ขึ้นตรงกับรัฐบาลมอสโก” จะได้รับการคุ้มครอง “ตามกฎหมายของรัสเซีย” ซึ่งรวมถึง “ด้านความมั่นคง”.\n\nเครดิตภาพ : REUTERS",
    "รัฐบาลรัสเซียหันมาใช้ Telegram เป็นเครื่องมือปล่อยโฆษณาชวนเชื่อ": "หลังจากรัฐบาลรัสเซียไม่สามารถแบนแอปแชท Telagram ได้ ล่าสุดรัฐบาลได้สร้างบัญชีบน Telegram ขึ้นเพื่อใช้เป็นพื้นที่โฆษณาชวนเชื่อไปแล้ว\n\nTelegram กลายเป็นพื้นที่ปะทะระหว่างฝ่ายรัฐบาล, ผู้สนับสนุนรัฐบาลและฝ่ายผู้ต่อต้านรัฐบาลรัสเซีย ภายหลังจากที่รัสเซียทำสงครามกับยูเครน โดยเฉพาะภายหลังจากที่วลาดิเมียร์ ปูติน ประธานาธิบดีของรัสเซียประกาศระดมพลบางส่วนอีกครั้งเมื่อวันที่ 21 กันยายนที่ผ่านมา\n\nบัญชี Telegram หนึ่งที่สนับสนุนรัฐบาล (สื่อนอกมองว่าเป็นบัญชีที่รัฐบาลสนับสนุน) ได้เผยแผนการของประธานาธิบดีรัสเซียในการเดินหน้าทำสงครามกับยูเครนภายหลังจากที่มีการประกาศระดมพล หลังจากนั้นบัญชีทางการของกระทรวงกลาโหมได้เผยข้อความจากกลุ่มที่สนับสนุนรัฐบาลเพื่อสร้างความชอบธรรมว่ามีผู้สนับสนุนการทำสงครามของปูติน\n\nนอกจากนี้ยังมีอีกบัญชีหนึ่งที่เผยแพร่ภาพของพลเมืองที่อาสาเข้าเกณฑ์ทหารในการทำสงครามเพื่อโฆษณาว่าการทำสงครามเป็นเรื่องที่ถูกต้องและรัสเซียมีโอกาสชนะสงคราม\n\nอย่างไรก็ตาม แม้รัฐบาลรัสเซียจะมีความพยายามในการควบคุมการแสดงความคิดเห็นของกลุ่มต่อต้านรัฐบาลและใช้ Telegram ในการโฆษณาชวนเชื่อ แต่กลุ่มต่อต้านก็ใช้ Telegram เป็นพื้นที่พูดคุยเรื่องวิธีการหลีกเลี่ยงการเกณฑ์ทหาร แชร์แผนการต่อสู้กับรัฐบาล หรือแม้แต่วิธีการหนีออกนอกประเทศ\n\nหลังจากการประกาศระดมพล กลุ่ม Rospartizan ซึ่งเป็นกลุ่มผู้ต่อต้านรัฐบาลที่มีสมาชิกกว่า 28,000 ราย ได้แสดงความเห็นว่ารัฐบาลจะพาประชาชนไปตายโดยไร้ประโยชน์ ภายในกลุ่มมีการแชร์ภาพและคลิปวิดีโอการต่อต้านรัฐบาลที่เกิดขึ้นไปก่อนหน้านี้ ทั้งการเผาและการทุบกระจกสถานที่ราชการ บางกลุ่มเผยแพร่ความเคลื่อนไหวและคำสั่งของรัฐบาลเรื่องการระดมพลเพื่อเตือนกันให้สามารถหลีกเลี่ยงการเกณฑ์ทหารได้\n\nบางกลุ่มใช้ Telegram ในการพูดคุยเรื่องการหาวิธีออกนอกประเทศผ่านชายแดนหลังรัฐบาลห้ามไม่ให้มีการขายตั๋วเครื่องบินออกนอกประเทศให้กับชายอายุ 18-65 ปี เช่น กลุ่มผู้ต้องการหนีออกจากรัสเซียไปจอร์เจียที่มีสมาชิกถึง 100,000 ราย ได้ร่วมกันแชร์วิธีการหนีออกนอกประเทศรวมทั้งการรับมือกับเจ้าหน้าที่รักษาความปลอดภัยตามชายแดน\n\nที่มา: MIT Technology Review",
    "รัสเซียแตกตื่นกราดยิงในโรงเรียน! เสียชีวิตแล้ว 15 ราย บาดเจ็บ 24": "เกิดเหตุกราดยิงในโรงเรียนแห่งหนึ่งที่เมืองอีเจฟสก์ (Izhevsk) เมืองหลวงของสาธารณรัฐอุดมูร์ต (Udmurtia) ในรัสเซีย ทำให้มีผู้เสียชีวิตอย่างน้อย 15 คน รวมถึงเด็ก 11 คน ในเหตุการณ์กราดยิงในโรงเรียนครั้งที่ 4 ของรัสเซียในช่วงเวลา 15 เดือน\n\nคณะกรรมการสืบสวนของรัสเซียระบุในวันจันทร์ว่า มือปืน คือนายอาร์เต็ม คาซานเชฟ ชายชาวรัสเซียวัย 30 ต้น ๆ ซึ่งจบการศึกษาจากโรงเรียนหมายเลข 88 ที่สอนตั้งแต่ชั้นอนุบาลจนถึงมัธยมศึกษาตอนปลาย\n\nสื่อบางแห่งในรัสเซียรายงานว่า มือปืนผู้นี้สวมเสื้อยืดที่มีสัญลักษณ์สวัสดิกะของนาซีเยอรมัน บุกเข้าไปก่อเหตุในโรงเรียนดังกล่าวก่อนปลิดชีพตัวเอง โดยนอกจากผู้เสียชีวิต 15 คนแล้วยังมีผู้ได้รับบาดเจ็บอีก 24 คน ในจำนวนนี้เป็นเด็ก 22 คน\n\nเหตุกราดยิงในโรงเรียนและสถาบันการศึกษาต่าง ๆ ในรัสเซียและอดีตสมาชิกสหภาพโซเวียต ไม่ค่อยเกิดขึ้นบ่อยนักจนกระทั่งในช่วงไม่กี่ปีมานี้ที่มีการกราดยิงบ่อยขึ้น\n\nเมื่อเดือนเมษายนปีนี้ คนร้ายผู้หนึ่งบุกเข้าไปยิงนักเรียนที่โรงเรียนอนุบาลในเมืองเวชกาอีมา สังหารนักเรียนสองคนและครูหนึ่งคน\n\nก่อนหน้านี้เมื่อเดือนกันยายนปีที่แล้ว เกิดเหตุกราดยิงที่มหาวิทยาลัย Perm State National Research ทำให้มีผู้เสียชีวิต 6 คน และ 5 เดือนก่อนหน้านั้น วัยรุ่นอายุ 19 ปีผู้หนึ่งยิงกราดในโรงเรียนคาซานหมายเลข 175 ทำให้มีผู้เสียชีวิต 9 คน เป็นเด็ก 7 คน",
    "เชลยสงครามเผยถูกรัสเซียปฏิบัติ “เลวร้ายยิ่งกว่าสุนัข”": "เชลยสงครามเผยถูกรัสเซียปฏิบัติ “เลวร้ายยิ่งกว่าสุนัข”\n\nที่มาของภาพ, The Sun คำบรรยายภาพ, เอเดน แอสลิน วัย 28 ปี ฝ่ายรัสเซียจับตัวได้ขณะสู้รบในเมืองมาริอูโปล เมื่อเดือน เม.ย.ที่ผ่านมา\n\n26 กันยายน 2022, 08:16 +07\n\nชายอังกฤษที่ถูกรัสเซียจับเป็นเชลยสงครามหลังไปช่วยยูเครนสู้รบเผยว่า ได้รับการปฏิบัติจากรัสเซีย “เลวร้ายยิ่งกว่าสุนัข” และถูกขังเดี่ยวนานถึง 5 เดือน\n\nนายเอเดน แอสลิน วัย 28 ปี จากมณฑลนอตติงแฮมเชียร์ถูกกองกำลังฝ่ายสนับสนุนรัสเซียจับตัวได้ขณะสู้รบในเมืองมาริอูโปล ทางภาคตะวันออกเฉียงใต้ของยูเครนเมื่อเดือน เม.ย.ที่ผ่านมา\n\nเขาได้รับการปล่อยตัวให้กลับสหราชอาณาจักร โดยซาอุดีอาระเบียอ้างว่ารับหน้าที่คนกลางช่วยเจรจาให้รัสเซียและยูเครนแลกตัวเชลยศึก 10 คน ซึ่งในจำนวนนี้มีชายอังกฤษรวมอยู่ด้วย 5 คน คือ นายแอสลิน นายจอห์น ฮาร์ดิง นายดีแลน ฮีลี นายแอนดรูว ฮิลล์ และนายฌอน พินเนอร์\n\nอย่างไรก็ตาม รัฐบาลสหราชอาณาจักรไม่ยอมยืนยันกระบวนการที่ช่วยให้ชาวอังกฤษกลุ่มนี้ได้รับการปล่อยตัว จนกระทั่งได้เดินทางกลับประเทศเมื่อ 21 ก.ย.\n\nหลังจากเดินทางถึงอังกฤษ นายแอสลินให้สัมภาษณ์กับหนังสือพิมพ์เดอะซันถึงความโหดร้ายที่ต้องเผชิญในขณะถูกคุมขังจากฝ่ายรัสเซีย\n\nโดยหลังจากถูกจับกุมได้ นายแอสลิน นายพินเนอร์ และนายบราฮิม ซาดูน ชายสัญชาติโมร็อกโก ถูกนำตัวขึ้นพิจารณาคดีในดินแดนที่ประกาศตนเป็นสาธารณรัฐประชาชนโดเนตสก์ และได้รับแจ้งว่าพวกเขาต้องเผชิญโทษประหารชีวิต\n\nที่มาของภาพ, Aiden Aslin คำบรรยายภาพ, นายแอสลินกับเชลยศึกชาวอังกฤษที่ได้รับการปล่อยตัวมาพร้อมกัน\n\nนายแอสลินเล่าว่าในช่วงที่ถูกคุมขังเขาถูกมีดแทงเข้าที่หลัง\n\n“ตอนนั้นผมรู้ดีว่ามีโอกาสสูงที่ผมจะตาย” นายแอสลินเล่าย้อนความรู้สึกในขณะนั้น\n\nเขาเล่าต่อว่า ในตอนนั้นผู้คุมชาวรัสเซียถามว่า “นายอยากตายอย่างรวดเร็ว หรือตายแบบศพสวย”\n\nเมื่อเขาตอบว่าขอตายอย่างรวดเร็ว เจ้าหน้าที่คนนั้นตอบกลับมากว่า “นายจะได้ตายแบบศพสวย และฉันจะทำให้แน่ใจว่ามันจะเป็นการตายที่สวยงาม”\n\nเคราะห์ดีที่นายแอสลินมีชีวิตรอดมาได้ แต่เขาเผยว่าต้องถูกทุบตีเพราะมีรอยสักรูปตรีศูลซึ่งเป็นตราแผ่นดินของยูเครน และรอยสักอีกรอยที่เป็นสัญลักษณ์การเข้าร่วมสงครามในซีเรีย\n\nนอกจากนี้ เขาเล่าว่านักโทษที่นั่นถูกบังคับให้ร้องเพลงชาติรัสเซียทุกเช้า “ถ้าคุณไม่ร้อง คุณจะถูกทุบตีเป็นการลงโทษ”\n\nนายแอสลินซึ่งมีคู่หมั้นเป็นชาวยูเครนเล่าถึงสภาพความเป็นอยู่ในขณะนั้นว่า ในช่วงหนึ่งเขาถูกจองจำอยู่กับชายอีก 3 คนในห้องขังอันคับแคบสำหรับคนเพียง 2 คน และต้องนอนบนเสื่อที่เต็มไปด้วยตัวเรือด ก่อนที่เขาจะถูกจับแยกออกไปขังเดี่ยวในห้องขังขนาดกว้าง 1.2 เมตร ยาว 1.8 เมตรนาน 5 เดือน\n\n“พวกเราไม่มีห้องน้ำให้เข้าเป็นกิจจะลักษณะ” เขาเล่า พร้อมอธิบายว่าต้องถ่ายทุกข์ลงในขวดเปล่า นอกจากนี้ ห้องขังยังมีหน้าต่างที่เปิดโล่งไม่สามารถป้องกันสภาพอากาศเลวร้ายจากภายนอกได้\n\nที่มาของภาพ, Diana Okovyta คำบรรยายภาพ, นายแอสลินได้กลับมาหาคู่หมั้นสาวอย่างปลอดภัยในที่สุด\n\nส่วนเรื่องอาหารการกินนั้น นายแอสลินบอกว่าต้องประทังชีวิตด้วยเศษขนมปังกับน้ำเปล่านาน 3 สัปดาห์ จนในที่สุดต้องร้องขอดื่มน้ำประปาแก้ความหิวโหย\n\nในตอนหนึ่งนายแอสลินเล่าว่า ช่วงที่ถูกจับกุมได้ถูกฝ่ายรัสเซียเรียกตรวจหนังสือเดินทาง และเมื่อเขาตอบว่าตนเองเป็นพลเมืองอังกฤษ ก็ถูกต่อยเข้าที่จมูกอย่างจัง เขาบอกว่าโอกาสเดียวที่เขาจะได้ออกจากห้องขังคือการออกไปทำภารกิจถ่ายคลิปโฆษณาชวนเชื่อ และคุยโทรศัพท์กับเจ้าหน้าที่กระทรวงการต่างประเทศสหราชอาณาจักร\n\nนายแอสลินยอมรับว่า “ผมไม่เคยคิดว่าจะมีชีวิตรอดออกมาได้”",
    "รัสเซียปลดนายพลฝ่ายพลาธิการ เพิ่มโทษทหารยอมแพ้-ขัดคำสั่ง": "",
    "สงครามยูเครน : รัสเซียมีอาวุธนิวเคลียร์อยู่เท่าไร": "สงครามยูเครน : รัสเซียมีอาวุธนิวเคลียร์อยู่เท่าไร\n\nทีมวารสารศาสตร์เชิงภาพ\n\nบีบีซี นิวส์\n\n22 กันยายน 2022\n\nประธานาธิบดี วลาดิเมียร์ ปูติน ประกาศ \"ระดมกำลังพลบางส่วน\" ไปยังสมรภูมิยูเครน พร้อมขู่จะใช้ \"สรรพกําลังทั้งหมดที่เรามี\" เพื่อปกป้องดินแดนของรัสเซีย จนก่อให้เกิดความวิตกกังวลไปทั่วโลก\n\nอย่างไรก็ตาม บรรดานักวิเคราะห์ชี้ว่า หากพิจารณาจากคำเตือนครั้งก่อน ๆ ของนายปูติน ก็น่าจะพอตีความได้ว่า ท่าทีล่าสุดของเขาน่าจะเป็นคำเตือนเพื่อป้องปรามไม่ให้ประเทศอื่นเข้าไปข้องเกี่ยวในสงครามยูเครนให้มากไปกว่านี้ ไม่น่าจะเป็นการส่งสัญญาณถึงความต้องการใช้อาวุธนิวเคลียร์แต่อย่างใด\n\nโลกเรามีอาวุธนิวเคลียร์มาเกือบ 80 ปีแล้ว และหลายประเทศมองว่ามันคือเครื่องมือในการป้องปรามการโจมตีจากศัตรู และช่วยรับประกันความมั่นคงของชาติ\n\nรัสเซียมีอาวุธนิวเคลียร์อยู่เท่าใด\n\nจำนวนอาวุธนิวเคลียร์ทั้งหมดที่ประเทศต่าง ๆ มี เป็นตัวเลขโดยประมาณ แต่สหพันธ์นักวิทยาศาสตร์อเมริกัน (Federation of American Scientists หรือ FAS) คาดว่า รัสเซียมีหัวรบนิวเคลียร์ ซึ่งเป็นอุปกรณ์จุดชนวนระเบิดนิวเคลียร์อยู่ 5,977 หัว ในจำนวนนี้ราว 1,500 หัวเป็นหัวรบที่ปลดประจำการแล้ว และกำลังจะรื้อถอนออกไป\n\nหัวรบนิวเคลียร์ที่เหลืออีกราว 4,500 หัวนั้น ส่วนใหญ่เชื่อว่าเป็นอาวุธนิวเคลียร์เชิงยุทธวิธี เช่น ขีปนาวุธทิ้งตัว หรือจรวด ซึ่งสามารถเล็งเป้าโจมตีได้จากระยะไกล อาวุธเหล่านี้มักมีความเกี่ยวข้องกับการทำสงครามนิวเคลียร์\n\nส่วนที่เหลือเป็นอาวุธนิวเคลียร์ขนาดเล็กและมีอานุภาพการทำลายล้างน้อยกว่า ซึ่งมีพิสัยยิงสั้นสำหรับใช้ในสนามรบหรือในทะเล\n\nอย่างไรก็ตาม นี่ไม่ได้หมายความว่า รัสเซียมีอาวุธนิวเคลียร์พิสัยไกลที่พร้อมใช้งานอยู่หลายพันลูก\n\nบรรดาผู้เชี่ยวชาญประเมินว่า ปัจจุบันรัสเซียมีหัวรบนิวเคลียร์ที่ \"ประจำการอยู่\" กล่าวคือติดตั้งอยู่ที่ขีปนาวุธ และครื่องบินทิ้งระเบิด หรือเรือดำน้ำอยู่ราว 1,500 หัว\n\nเทียบกับชาติอื่น\n\nปัจจุบันมี 9 ประเทศที่มีอาวุธนิวเคลียร์ในครอบครอง ได้แก่ จีน ฝรั่งเศส อินเดีย อิสราเอล เกาหลีเหนือ ปากีสถาน รัสเซีย สหรัฐฯ และสหราชอาณาจักร\n\nจีน ฝรั่งเศส รัสเซีย สหรัฐฯ และสหราชอาณาจักร อยู่ในกลุ่ม 191 ชาติที่ร่วมลงนามในสนธิสัญญาไม่แพร่ขยายอาวุธนิวเคลียร์ (Nuclear Non-Proliferation Treaty หรือ NPT)\n\nภายใต้สนธิสัญญานี้ ประเทศที่ร่วมลงนามจะต้องลดการสะสมหัวรบนิวเคลียร์ และในทางทฤษฎีจะต้องมุ่งขจัดอาวุธที่มีอยู่ให้หมดสิ้นไป ซึ่งที่ผ่านมาได้ช่วยลดจำนวนการสะสมหัวรบนิวเคลียร์ทั่วโลกลงนับตั้งแต่ทศวรรษที่ 1970 และ 1980 เป็นต้นมา\n\nอินเดีย อิสราเอล และปากีสถาน ไม่เคยร่วมลงนามใน NPT ขณะที่เกาหลีเหนือถอนตัวออกมาในปี 2003\n\nอิสราเอลเป็นเพียงประเทศเดียวจากทั้ง 9 ประเทศที่ไม่เคยยอมรับอย่างเป็นทางการว่าดำเนินโครงการอาวุธนิวเคลียร์\n\nยูเครนไม่เคยมีอาวุธนิวเคลียร์ และถึงแม้จะมีข้อกล่าวหาจากประธานาธิบดีปูติน แต่ก็ไม่มีหลักฐานยืนยันว่ายูเครนพยายามที่จะครอบครองอาวุธชนิดนี้\n\nอาวุธนิวเคลียร์มีอานุภาพทำลายล้างเพียงใด\n\nอาวุธนิวเคลียร์ถูกออกแบบมาเพื่อสร้างความเสียหายขั้นสูงสุด\n\nระดับความรุนแรงของการทำลายล้างขึ้นอยู่กับหลายปัจจัยด้วยกัน เช่น\n\nขนาดของหัวรบ\n\nการระเบิดอยู่เหนือพื้นดินแค่ไหน\n\nสภาพแวดล้อมของจุดที่เกิดระเบิด\n\nอย่างไรก็ตาม แม้แต่หัวรบนิวเคลียร์ขนาดเล็กที่สุดก็อาจทำให้มีผู้เสียชีวิตเป็นจำนวนมาก และก่อให้เกิดผลกระทบในระยะยาว\n\nระเบิดปรมาณูที่คร่าชีวิตผู้คนราว 146,000 คนในเมืองฮิโรชิมาของญี่ปุ่นในช่วงสงครามโลกครั้งที่ 2 มีขนาด 15 กิโลตัน\n\nในขณะที่หัวรบนิวเคลียร์ในปัจจุบันอาจมีขนาดได้ถึง 1,000 กิโลตัน\n\nคาดว่าสิ่งมีชีวิตส่วนใหญ่จะตายลงทันทีในจุดที่ถูกระเบิดนิวเคลียร์ถล่มโดยตรง\n\nโดยหลังจากเกิดแสงสว่างจ้าจากระเบิดที่อาจทำให้ตาบอดได้นั้น ก็จะมีลูกไฟขนาดยักษ์ตามมาพร้อม ๆ กับคลื่นกระแทกจากแรงระเบิดที่จะทำลายอาคารบ้านเรือน และสิ่งปลูกสร้างต่าง ๆ เป็นวงกว้างหลายกิโลเมตร\n\nการป้องปรามด้วยอาวุธนิวเคลียร์คืออะไร\n\nการป้องปรามด้วยอาวุธนิวเคลียร์มาจากทฤษฎีที่ว่า การมีอาวุธนิวเคลียร์อยู่ในการครอบครองจำนวนมาก จะช่วยป้องกันประเทศจากการโจมตีของศัตรู กล่าวคือยุทธศาสตร์นี้จะทำให้ศัตรูไม่กล้าใช้อาวุธนิวเคลียร์โจมตีก่อน เพราะจะต้องเผชิญการโต้กลับอย่างรุนแรงด้วยอาวุธนิวเคลียร์เช่นกัน\n\nแม้หลายประเทศจะมีการทดสอบอาวุธนิวเคลียร์อยู่หลายครั้ง แต่ก็ไม่เคยมีชาติใดใช้อาวุธนิวเคลียร์ในการเผชิญหน้าทางทหารมาตั้งแต่ปี 1945\n\nนโยบายของรัสเซียเองก็ยอมรับให้ใช้อาวุธนิวเคลียร์ได้เฉพาะการป้องปรามการโจมตีจากศัตรู และกำหนดเหตุผลในการใช้เอาไว้ 4 กรณี คือ\n\nมีการยิงขีปนาวุธทิ้งตัวโจมตีดินแดนของสหพันธรัฐรัสเซียและชาติพันธมิตร\n\nมีการใช้อาวุธนิวเคลียร์หรืออาวุธอานุภาพทำลายล้างสูงชนิดอื่นต่อสหพันธรัฐรัสเซียและชาติพันธมิตร\n\nมีการโจมตีที่ทำการรัฐบาลและทหารที่สำคัญของสหพันธรัฐรัสเซียซึ่งเป็นภัยคุกคามต่อขีดความสามารถด้านอาวุธนิวเคลียร์ของชาติ\n\nมีการรุกรานสหพันธรัฐรัสเซียโดยใช้อาวุธธรรมดาสามัญที่เป็นภัยคุกคามอย่างแท้จริงต่อการดำรงอยู่ของรัฐ",
    "รัสเซียแถลงต่อสมัชชายูเอ็น ย้ำ “ความชอบธรรม” ของสงครามในยูเครน": "สำนักข่าวต่างประเทศรายงานจากนครนิวยอร์ก สหรัฐอเมริกา เมื่อวันที่ 25 ก.ย. ว่า นายเซอร์เก ลาฟรอฟ รมว.การต่างประเทศรัสเซีย แถลงต่อที่ประชุมสมัชชาสหประชาชาติ ( ยูเอ็นจีเอ ) ครั้งที่ 77 เมื่อวันเสาร์ เน้นย้ำ “ความชอบธรรม” ของปฏิบัติการทางทหารในยูเครน ที่รัสเซียเปิดฉากเมื่อวันที่ 24 ก.ย. ที่ผ่านมา “เพื่อปลดปล่อย” ยูเครนจากการอยู่ภายใต้การปกครองของ “รัฐบาลนีโอนาซี” ที่ขึ้นสู่อำนาจโดยไม่ชอบธรรม\n\n\n\nขณะเดียวกัน เจ้าหน้าที่การทูตหมายเลขหนึ่งของรัฐบาลมอสโกกล่าวถึง การที่พื้นที่ขัดแย้ง 4 แห่งในยูเครน ได้แก่ โดเนตสก์ ลูฮันสก์ เคียร์ซอน และซาโปริชเชีย จัดการลงประชามติระหว่างวันที่ 23-27 ก.ย. ว่าจะเข้าร่วมกับรัสเซียหรือไม่ว่า รัฐบาลมอสโกพร้อมยอมรับผลการลงประชามติดังกล่าว ไม่ว่าจะออกมาในรูปแบบใด และเน้นว่า “ดินแดนทั้งหมดภายใต้อำนาจอธิปไตยของรัฐบาลมอสโก” และ “ดินแดนที่ขึ้นตรงกับรัฐบาลมอสโก” จะได้รับการคุ้มครอง “ตามกฎหมายของรัสเซีย”\n\nUnited Nations\n\n\n\nด้าน นายดมิโทร คูเลบา รมว.การต่างประเทศยูเครน กล่าวถึงการแถลงของลาฟรอฟว่า “ยูเครนไม่ยอมแพ้” และเรียกร้อง “ประเทศมหาอำนาจนิวเคลียร์” ให้ร่วมกันแสดงจุดยืนว่า ประชาคมโลกจะไม่อดทนต่อการข่มขู่คุกคามของรัสเซีย\n\n\n\nต่อมา ลาฟรอฟกล่าวเพิ่มเติมกับสื่อมวลชน เกี่ยวกับโอกาสในอนาคตว่า จะมีการหารือแบบพบหน้าตัวต่อตัว ระหว่างเจ้าหน้าที่ระดับสูงของสหรัฐกับรัสเซียหรือไม่ ลาฟรอฟตอบว่า ฝ่ายตะวันตก “ทำลายคำมั่นสัญญาก่อน” และรัสเซียไม่เคยปฏิเสธการพบหารือ แต่ท่ามกลางบรรยากาศแบบนี้ “รัฐบาลมอสโกจะไม่ดำเนินการก่อน”\n\n\n\nขณะที่เมื่อมีการซักถามว่า รัสเซียได้รับแรงกดดันจากจีนในเรื่องสงครามบ้างหรือไม่ ลาฟรอฟ ตอบว่า “คุณอาจบอกกับผู้อ่าน ผู้ชม และผู้ฟัง ว่า รัฐมนตรีต่างประเทศรัสเซียบ่ายเบี่ยงที่จะตอบคำถามนี้”.\n\nเครดิตภาพ : REUTERS",
    "เกิดเหตุมือปืนบุกกราดยิงโรงเรียนในรัสเซีย ดับ 9 - บาดเจ็บอื้อ": "สำนักข่าว บีบีซี รายงานว่า เหตุอุกอาจครั้งนี้เกิดขึ้นที่ โรงเรียน หมายเลข 88 ซึ่งมีนักเรียนเกือบ 1,000 คน และครูอีกประมาณ 80 คน ขณะที่คนร้ายใช้อาวุธปืนยิงตัวตายหลังก่อเหตุ แต่ยังไม่ทราบมูลเหตุจูงใจแน่ชัด\n\nขณะนี้เจ้าหน้าที่ฉุกเฉินปิดล้อมพื้นที่เกิดเหตุเอาไว้แล้ว ส่วนครู และนักเรียนถูกอพยพไปยังพื้นที่ปลอดภัย โดยโรงเรียนแห่งนี้ตั้งอยู่ใจกลางเมืองอีเจฟสค์ ซึ่งมีประชากรอาศัยอยู่ประมาณ 650,000 ราย และใกล้กับหน่วยงานราชการ\n\nด้านสำนักข่าวทาสส์ รายงานโดยอ้างอิงข้อมูลจากตำรวจในพื้นที่ว่า คนร้ายพกปืนสั้นด้วยกัน 2 กระบอก",
    "'รัสเซีย' ล้มแผนเก็บตัวนักกีฬาในต่างประเทศทั้งหมด": "‘รัสเซีย’ ล้มแผนเก็บตัวนักกีฬาในต่างประเทศทั้งหมด\n\nรัฐบาลรัสเซียมีคำสั่งให้ยกเลิกแผนการเก็บตัวของนักกีฬารัสเซียในต่างประเทศ ทั้งที่เก็บตัวอยู่แล้วหรือกำลังจะเดินทางไป เพื่อป้องกันการที่นักกีฬาและเจ้าหน้าที่หนีออกจากแคมป์ เพราะกลัวว่าจะต้องถูกเรียกเป็นกำลังเสริมในการรบในสงครามกับยูเครน รวมทั้งมองว่ารัสเซียมีความพร้อมในการเป็ฯศูนย์เก็บตัวกีฬาอยู่แล้ว\n\nโอเล็ก มาติตซิน รัฐมนตรีว่าการกระทรวงกีฬารัสเซีย กล่าวว่า การตัดสินใจครั้งนี้เพือการสร้างความแข็งแกร่งให้อุตสาหกรรมการกีฬาของประเทศ และเอื้อต่อระบบเศรษฐกิจของประเทศ ตอนนี้กำลังหารือกับสหพันธ์กีฬาต่างๆ เพื่อวางแผนการเตรียมทีมในทุกกีฬา\n\nสำหรับการยกเลิกแคมป์เก็บตัวนอกประเทศนั้นมีผลเกี่ยวข้องกับการที่รัสเซียต้องการทหารกองกำลังเสริมอีก 300,000 คน ในการรบกับยูเครน\n\nหลังจากที่รัสเซียและเบลารุสเข้าไปทำสงครามในยูเครน นักกีฬาทั้งสองประเทศก็ถูกแบนให้เข้าร่มการแข่งขันบางกีฬา แต่บางกีฬาก็ให้แข่งขันได้ แต่ไม่แสดงสัญลักษณ์ ธงชาติหรือชื่อประเทศในทัวร์นาเมนต์นั้นๆ",
    "เกิดเหตุกราดยิงโรงเรียนในรัสเซีย เด็กนักเรียนเสียชีวิต 5 ราย": "RIA Novosti สื่อของรัฐรัสเซียรายงานว่า เกิดเหตุกราดยิงที่โรงเรียนหมายเลข 88 ในเมืองอีเชฟสก์ (IzhevsK) โดย อเล็กซานเดอร์ เบรชาลอฟ หัวหน้าภูมิภาคอุดมูร์เทีย (Udmurtia) ของรัสเซีย เปิดเผยว่า มีนักเรียนเสียชีวิตแล้ว\n\n“มีบุคคลนิรนามเข้ามาในโรงเรียนดังกล่าว สังหารเจ้าหน้าที่รักษาความปลอดภัย ในบรรดาผู้บาดเจ็บและเสียชีวิตมีเด็กนักเรียนรวมอยู่ด้วย ตอนนี้เราได้ทำการอพยพคนในโรงเรียนหมดแล้ว” หัวหน้าภูมิภาคกล่าว\n\nไม่อยากเป็นทหาร! ชายรัสเซียก่อเหตุยิงเจ้าหน้าที่เกณฑ์ทหารระยะเผาขน\n\nรัสเซียส่อวุ่นวายยกใหญ่ หลังปูตินสั่งระดมกำลังพลสำรอง 3 แสนนาย\n\nสหรัฐฯ เตือนรัสเซีย “จะเจอหายนะ” หากใช้อาวุธนิวเคลียร์ในยูเครน\n\nตามรายงาน มีผู้เสียชีวิตที่ยืนยันได้แล้ว 9 ราย ในจำนวนนี้เป็นเด็กนักเรียน 5 ราย เจ้าหน้าที่รักษาความปลอดภัย 2 ราย และคุณครู 2 ราย ส่วนผู้บาดเจ็บมีอย่างน้อย 20 คน\n\nนอกจากนี้ ตำรวจยังพบร่างของผู้ก่อเหตุด้วย คาดว่าผู้ก่อเหตุกราดยิงตัดสินใจปลิดชีวิตตัวเองหลังก่อคดี ทำให้ยังไม่ทราบแรงจูงใจในการก่อเหตุ\n\nอเล็กซานเดอร์ คินชทีน หัวหน้าคณะกรรมการนโยบายข้อมูลในรัฐสภารัสเซีย กล่าวว่า “ตามข้อมูลเบื้องต้น ผู้กระทำความผิดมีปืนพก 2 กระบอก จนถึงตอนนี้ยังไม่มีการระบุตัวผู้ก่อเหตุ”\n\nอเล็กเซย์ คุซเนตซอฟ ผู้ช่วยรัฐมนตรีว่าการกระทรวงสาธารณสุขรัสเซียได้ให้ความช่วยเหลือทางการแพทย์แก่ผู้ประสบเหตุ โดยส่งทีมรถพยาบาล 14 ทีมลงพื้นที่อย่างเร่งด่วน\n\nเรียบเรียงจาก RIA Novosti\n\nภาพจาก RIA Novosti\n\nอัปเดตข่าวล่าสุดก่อนใคร Add friend ได้ที่ @PPTVOnline",
    "สลด! มือปืนรัสเซียก่อเหตุกราดยิงในโรงเรียน ดับ 13 ศพ ก่อนยิงตัวเองหนีผิด": "สลด! มือปืนรัสเซียก่อเหตุกราดยิงในโรงเรียน ดับ 13 ศพ ก่อนยิงตัวเองหนีผิด\n\nสำนักข่าวรอยเตอร์รายงานเมื่อวันที่ 26 กันยายนว่า เกิดเหตุมือปืนรายหนึ่งก่อเหตุกราดยิงในโรงเรียนแห่งหนึ่งในเมืองอีเจฟสค์ เมืองหลวงของสาธารณรัฐอุดมูร์เตีย ประเทศรัสเซีย จนมีผู้เสียชีวิตจากเหตุการณ์ดังกล่าวถึง 13 ราย ก่อนที่ผู้ก่อเหตุจะปลิดชีพตัวเอง\n\nคณะกรรมการฝ่ายสืบสวนของรัสเซียระบุว่า มือปืนรายนี้สวมหมวกไหมพรมปกคลุมหน้าสีดำและเสื้อยืดที่มีสัญลักษณ์นาซีเข้าไปก่อเหตุกราดยิงในโรงเรียนดังกล่าว ขณะที่หน่วยงานยังไม่สามารถระบุเป้าหมายในการก่อเหตุครั้งนี้ได้\n\nโดยในตอนแรกมีรายงานผู้เสียชีวิต 9 ราย ประกอบด้วยเด็กนักเรียนจำนวน 5 ราย คุณครู 2 ราย และเจ้าหน้าที่รักษาความปลอดภัยอีก 2 ราย ต่อมาภายหลังสำนักข่าวทาสส์ของรัสเซียได้รายงานจำนวนผู้ตายเพิ่มขึ้นล่าสุดอยู่ที่ 13 ราย\n\nทั้งนี้ ในปี 2021 รัสเซียเผชิญกับเหตุกราดยิงในโรงเรียนเช่นกัน โดยในครั้งก่อน มือปืนเป็นวัยรุ่นที่ลงมือสังหารเด็กนักเรียนในโรงเรียนของเมืองคาซันจำนวน 7 ราย และผู้ใหญ่อีก 2 ราย",
    "ชายรัสเซียแห่อพยพหนีเกณฑ์ทหาร วิตกรัฐบาลสั่งห้ามออกนอกประเทศ : อินโฟเควสท์": "สำนักข่าวบลูมเบิร์กรายงานว่า ชายชาวรัสเซียและครอบครัวแห่เดินทางไปที่ชายแดนในช่วงสุดสัปดาห์ที่ผ่านมา เนื่องจากมีการคาดการณ์ว่ารัฐบาลอาจสั่งห้ามผู้ชายที่เข้าเกณฑ์การระดมพลไม่ให้เดินทางออกนอกประเทศ\n\nผู้เห็นเหตุการณ์รายงานว่า ผู้คนต่อแถวยาวเป็นเวลาหลายชั่วโมงที่สนามบินหลักในกรุงมอสโกและที่จุดผ่านแดนไปยังประเทศคาซัคสถานและจอร์เจีย เนื่องจากมีข่าวออกมาว่า ผู้ที่ถูกเรียกตัวเข้ากองทัพกอาจถูกห้ามไม่ให้ออกนอกประเทศตั้งแต่สัปดาห์นี้เป็นต้นไป\n\nทางด้านรัฐบาลรัสเซียพยายามสร้างความมั่นใจให้กับประชาชนว่า ตามที่ประธานาธิบดีวลาดิเมียร์ ปูติน ผู้นำรัสเซีย ประกาศเมื่อวันที่ 21 ก.ย. นั้น รัฐบาลจะเรียกระดมพลแค่ “บางส่วน” หลังมีข่าวไวรัลในโซเชียลมีเดียว่า ผู้ป่วย, ผู้สูงอายุ หรือคนกลุ่มอื่น ๆ ที่ปกติเคยได้รับการยกเว้นนั้นจะถูกเกณฑ์ให้ไปรบด้วย\n\nเมื่อวันเสาร์ที่ผ่านมา (24 ก.ย.) ปธน.ปูตินออกคำสั่งเลื่อนการระดมพลนักเรียนบางส่วนในโรงเรียนอาชีวศึกษาตลอดจนนักศึกษามหาวิทยาลัยของรัฐ หลังจากที่ประชาชนไม่เชื่อคำรับรองของกระทรวงกลาโหมรัสเซียที่ว่า จะไม่เกณฑ์คนกลุ่มดังกล่าวเข้ากองทัพ\n\nด้านนายยาเชสลาฟ โวโลดิน ประธานสภาดูมา กล่าวเมื่อวานนี้ (25 ก.ย.) โดยให้คำมั่นว่าจะพิจารณาข้อร้องเรียนที่ได้รับเป็นกรณี ๆ ไป ซึ่งถือเป็นการพูดตรงกันกับผู้ว่าการภูมิภาคหลายราย\n\nอย่างไรก็ดี นายพาเวล ชิคอฟ ทนายความชาวรัสเซียผู้ให้คำปรึกษาเกี่ยวกับการเกณฑ์ทหาร เปิดเผยกับสำนักข่าวเทเลแกรมเมื่อวานนี้ว่า สำนักงานความมั่นคงรัฐบาลกลางรัสเซีย (FSB) เริ่มห้ามไม่ให้ผู้ชายเดินทางออกนอกประเทศแล้วตามคำสั่งของกองพลาธิการ โดยนายชิคอฟโพสต์รูปถ่ายประกาศ 2 ฉบับที่มีการแจก ณ จุดผ่านแดนต่าง ๆ ที่ชายแดนติดกับคาซัคสถาน\n\nเว็บไซต์ข่าวเมดูซาและสื่อในเครือของนายมิคาอิล โคดอร์คอฟสกี มหาเศรษฐีพลัดถิ่น รายงานข่าวโดยอ้างคำพูดของผู้ไม่ประสงค์ออกนามในช่วงสุดสัปดาห์ที่ผ่านมาว่า ชายรัสเซียที่อยู่ในอายุเกณฑ์ทหารจะถูกห้ามออกนอกประเทศหลังสิ้นสุดการลงประชามติในแคว้นโดเนตสก์, ลูฮันสก์, เคอร์ซอน และซาปอริซเซีย ซึ่งเป็น 4 แคว้นในยูเครนที่ถูกยึดครองโดยรัสเซีย โดยคาดว่าการลงประชามติดังกล่าวจะเสร็จสิ้นในวันอังคารนี้ (27 ก.ย.) ตามเวลาท้องถิ่น\n\nอนึ่ง เมื่อเดือนก.พ.ที่ผ่านมาก็มีข่าวหลายแหล่งรายงานในลักษณะเดียวกันว่ารัสเซียจะปิดพรมแดนในช่วงไม่กี่วันหลังจากที่ปธน.ปูตินสั่งให้กองทหารบุกยูเครน อย่างไรก็ดี คำสั่งดังกล่าวก็ไม่เกิดขึ้นจริง\n\nโดย สำนักข่าวอินโฟเควสท์ (26 ก.ย. 65)\n\nTags: รัสเซีย",
    "รัสเซียจับกว่า1,300 คนลุกฮือประท้วง'ปูติน'สั่งระดมกำลังสำรองไปยูเครน": "ชาวรัสเซียกว่า 1,300 คนถูกจับกุมตัวหลังออกมาชุมนุมประท้วงในหลายเมืองทั่วประเทศ เพื่อต่อต้านคำสั่งของประธานาธิบดีปูติน ที่ให้ระดมกำลังพลสำรอง เพื่อส่งไปเสริมทัพในยูเครน ขณะรัฐบาลเครมลินยังไม่ยืนยันปิดพรมแดนสกัดชาวรัสเซียหนึเกณฑ์ทหาร\n\nเว็บไซต์ข่าวบีบีซี รายงานว่า ตำรวจรัสเซียดำเนินการจับกุมตัวผู้ประท้วงกว่า 1,300 คน ที่ออกมาชุมนุมกันในหลายเมืองทั่วประเทศเมื่อคืนวันพุธ(21 ก.ย .) เพื่อแสดงความต่อต้านที่ประธานาธิบดีวลาดิมีร์ ปูติน มีคำสั่งระดมกำลังพลสำรองบางส่วนจำนวน 300,000 นาย เพื่อส่งไปเสริมกำลังในยูเครน หลังถูกกองทัพเคียฟโต้กลับอย่างหนัก จนเสียดินแดนที่ยึดมาได้ไปหลายส่วน OVD-Info องค์กรสิทธิมนุษยชนในรัสเซีย ระบุว่า มีผู้ประท้วงถูกจับกุมตัวมากกว่า 1,300 ราย โดยจุดที่มีผู้ถูกจับมากที่สุดอยู่ในนครเซนต์ปีเตอร์สเบิร์ก และที่กรุงมอสโก นอกจากนั้นยังมีอีกหลายสิบคนถูกจับที่เมืองอีร์คุตสก์ ตามเมืองต่างๆ ในภูมิภาคไซบีเรีย และที่เมืองเยกาเตรินบูร์ก เมืองใหญ่อันดับ 4 ของรัสเซีย\n\nนายดมิทรี เพสคอฟ โฆษกทำเนียบเครมลิน ปฏิเสธที่จะแสดงความเห็นต่อกระแสข่าวที่ว่ารัฐบาลรัสเซียอาจประกาศปิดพรมแดนเพื่อสกัดประชาชนที่พยายามหลบหนีออกนอกประเทศ หลังจากที่ประธานาธิบดีวลาดิเมียร์ ปูติน ผู้นำรัสเซีย ประกาศระดมกำลังพลจำนวน 300,000 นายเพื่อยกระดับการทำสงครามกับยูเครน ทั้งนี้ ชาวรัสเซียแห่เดินทางออกนอกประเทศ หลังการประกาศเกณฑ์ทหารดังกล่าว ซึ่งทำให้มีความกังวลว่ารัฐบาลอาจมีคำสั่งห้ามชายฉกรรจ์เดินทางออกนอกประเทศ หรืออาจต้องเกณฑ์ทหารจำนวนมากขึ้น ทำให้ประชาชนพากันเข้าเว็บไซต์ Aviasales เพื่อซื้อตั๋วเครื่องบินเดินทางออกนอกประเทศ",
    "ชาวรัสเซียแห่เผ่นไปชายแดน หลังปูตินสั่งระดมกำลังสำรองไปร่วมสงครามยูเครน": "ชาวรัสเซียแห่เผ่นไปชายแดน หลังปูตินสั่งระดมกำลังสำรองไปร่วมสงครามยูเครน",
    "BREAKING: มือปืนบุกกราดยิงโรงเรียนในรัสเซีย เสียชีวิต 13 ราย เจ็บ 21 ราย": "ทางการรัสเซียรายงานว่าเกิดเหตุมือปืนบุกเข้ากราดยิงในโรงเรียนที่เมืองอีเจฟสค์ (Izhevsk) ในภูมิภาคอุดมูร์เตีย (Udmurtia) ทางตะวันตกของรัสเซีย ส่งผลให้มีผู้เสียชีวิตอย่างน้อย 13 ราย บาดเจ็บอย่างน้อย 21 ราย\n\nโดยคณะกรรมาธิการสืบสวนของรัสเซียระบุในแถลงการณ์ทางออนไลน์ว่า ในจำนวนผู้เสียชีวิต รวมถึงเจ้าหน้าที่รักษาความปลอดภัย 2 นาย ครู 2 ราย และนักเรียน 5 ราย ส่วนมือปืนยิงตัวตาย แต่ยังไม่มีรายงานยืนยันการเสียชีวิต\n\nขณะที่ทางการระบุข้อมูลมือปืนเบื้องต้น พบว่า สวมเสื้อยืดสีดำที่มีสัญลักษณ์นาซี แต่ยังไม่เปิดเผยรายละเอียดอื่นๆ หรือแรงจูงใจในการก่อเหตุ\n\nขณะที่ผู้ว่าราชการสาธารณรัฐอุดมูร์ต ระบุว่า โรงเรียนที่เกิดเหตุมีนักเรียนตั้งแต่เกรด 1-11 (เทียบเท่าประถมศึกษาปีที่ 1 – มัธยมศึกษาปีที่ 5) ซึ่งทางการได้อพยพคนที่อยู่ในโรงเรียนและพื้นที่โดยรอบแล้ว พร้อมทั้งปิดกั้นพื้นที่ และกำลังอยู่ระหว่างการสืบสวน\n\nอ้างอิง:",
    "กลุ่มจี7 ประณามรัสเซีย จัดประชามติจอมปลอมในยูเครน": "นาโต เชื่อ รัสเซียจะใช้ผลประชามติควบ 4 ดินแดนยูเครน เป็นข้ออ้างยกระดับต่สู้\n\n“เป็นมิตรต่อไป ตราบใดที่ไม่ถูกคว่ำบาตร” ท่าทีจีนหลังรัสเซียประกาศระดมกำลัง\n\nในแถลงการณ์ที่ออกมาเมื่อช่วงค่ำวานนี้ (23 ก.ย.) กลุ่มประเทศจี7 ซึ่งประกอบด้วยแคนาดา ฝรั่งเศส เยอรมนี อิตาลี ญี่ปุ่น สหราชอาณาจักร และสหรัฐอเมริกา ระบุว่า การจัดประชามติดังกล่าวของรัสเซียขัดต่อกฎบัตรสหประชาชาติและกฎหมายระหว่างประเทศ และไร้ซึ่งความชอบธรรม\n\nโดยเมื่อวานนี้ ทั้ง 4 ดินแดนของยูเครนที่อยู่ภายใต้การยึดครองของรัสเซีย ประกอบด้วย ลูฮันสก์กับโดเนตสก์ในภูมิภาคดอนบาส ทางภาคตะวันออก และเคอร์ซอนกับซาโปริซเซีย ทางภาคใต้\n\nได้เริ่มจัดการลงคะแนนเสียงประชามติเพื่อหยังเสียงประชาชนว่าต้องการเข้าร่วมเป็นส่วนหนึ่งของรัสเซียหรือไม่ ซึ่งเป็นความพยายามที่จะผนวกดินแดนดังกล่าวอย่างเป็นทางการ\n\nขณะที่การจัดประชามตินี้จะใช้เวลา 5 วัน ขณะที่มีรายงานว่าทหารพร้อมอาวุธได้แวะไปตามบ้าน เพื่อเก็บรวบรวมคะแนนโหวตด้วย โดยกลุ่มจี7 เรียกการกระทำเช่นนี้ว่าเป็นการข่มขู่ประชากรในพื้นที่ที่ต่อต้านความพยายามของรัสเซียที่จะเปลี่ยนพรมแดนด้วยการใช้กำลัง\n\nก่อนหน้านี้ ประธานาธิบดีโวโลดิเมียร์ เซเลนสกี ผู้นำยูเครนกล่าวประณามการจัดประชามติที่รัสเซียเป็นฝ่ายริเริ่มว่า เป็นการจัดฉาก รวมทั้งแสดงความมั่นใจว่านานาชาติจะไม่ให้การยอมรับ และจะประณามความเคลื่อนไหวครั้งนี้\n\nนอกจากนี้ นายเซเลนสกียังขอให้ประชาชนที่อยู่ในดินแดนที่ถูกยึดครองให้ทำทุกวิถีทางเพื่อหลบซ่อนจากการระดมกำลังพลของรัสเซีย\n\nเมื่อสัปดาห์ที่ผ่านมา ประธานาธิบดีวลาดิเมียร์ ปูติน ของรัสเซียได้สั่งระดมกำลังสำรอง 3 แสนนาย เพื่อช่วยสนับสนุนการสู้รบในยูเครน ส่งผลให้ชาวรัสเซียหลายกลุ่มแห่กันเดินทางออกนอกประเทศเพราะกลัวว่าจะถูกเกณฑ์ไปรบ\n\nอย่างไรก็ตาม กระทรวงกลาโหมรัสเซีย ระบุว่า ผู้ที่ทำงานในอุตสาหกรรมที่สำคัญ เช่น อุตสาหกรรมเทคโนโลยีขั้นสูง ระบบการเงิน รวมถึงสื่อของรัฐบาล จะได้รับการยกเว้นไม่ต้องถูกเรียกตัวไปเป็นกำลังสำรอง\n\nอัปเดตข่าวล่าสุดก่อนใคร Add friend ได้ที่ @PPTVOnline",
    "รัสเซียเผยยังสื่อสารสหรัฐฯ หลังโลกผวาสงครามนิวเคลียร์ใกล้ปะทุ": "รัสเซียเผยยังสื่อสารสหรัฐฯ หลังโลกผวาสงครามนิวเคลียร์ใกล้ปะทุ\n\nรัสเซียเผยยังสื่อสารสหรัฐฯ – วันที่ 26 ก.ย. รอยเตอร์รายงานว่า ทางการรัสเซียระบุถึงช่องทางการสื่อสารกับสหรัฐอเมริกาด้านอาวุธนิวเคลียร์ยังคงมีการติดต่อกันสั้นๆ อยู่บ้าง หลังรัสเซียตกเป็นฝ่ายตั้งรับในสงครามยูเครนและประชาคมโลกหวาดเกรงว่ารัสเซียอาจใช้อาวุธสุดยอด\n\nนายดิมิทรี เปสคอฟ โฆษกรัฐบาลรัสเซีย กล่าวว่า ทั้งสองฝ่ายยังคงมีการสื่อสารกันโดยยังเปิดช่องทางให้ส่งข้อความแลกเปลี่ยนกันได้ในกรณีฉุกเฉิน\n\n“ช่องทางการสื่อสารที่เหมาะสมในแต่ละระดับยังมีอยู่ แต่เป็นการสื่อสารที่กระชับและจำกัด อย่างน้อยก็ยังช่องทางที่ทั้งสองฝ่ายใช้แสดงจุดยืนของตัวเองได้” นายเปสคอฟระบุ\n\nกระแสความกังวลดังกล่าวเกิดขึ้นหลังการแถลงผ่านโทรทัศน์รวมการเฉพาะกิจของประธานาธิบดีวลาดิมีร์ ปูติน ผู้นำรัสเซีย ที่ย้ำถึงความพร้อมของรัสเซียในการใช้อาวุธขั้นสุดยอดว่า “ไม่ได้ขู่เล่นๆ” หากรัสเซียรู้สึกว่าอธิปไตยและบูรณภาพเหนือดินแดนกำลังถูกคุกคาม\n\nประธานาธิบดีปูติน กล่าวไว้ว่า รัสเซียพร้อมจะใช้อาวุธนิวเคลียร์เพื่อปกป้องคุ้มครองประเทศและประชาชนชาวรัสเซีย ขณะที่ทางการสหรัฐฯ เตือนว่ารัสเซียจะต้องพบกับผลลัพธ์ร้ายแรงระดับสุดขั้วที่ตามมาหากตัดสินใจนำอาวุธนิวเคลียร์มาใช้ในสงครามยูเครน\n\nนายเจค ซัลลิแวน ที่ปรึกษาความมั่นคงแห่งชาติของสหรัฐฯ ระบุไว้ว่า สหรัฐฯจะตอบโต้อย่างเฉียบขาด หากรัสเซียนำอาวุธดังกล่าวมาใช้ และว่าทางการสหรัฐฯ ได้แจ้งกับรัสเซียแล้วอย่างลับๆ ว่ารัสเซียจะต้องเผชิญกับผลลัพธ์ใดบ้างจากสหรัฐฯ\n\nขณะที่นายอันโตนิโอ กูเตร์เรส เลขาธิการใหญ่แห่งสหประชาชาติหรือยูเอ็น ระบุถึงการกล่าวถึงการนำอาวุธนิวเคลียร์มาใช้ทำลายล้างกันนั้นเป็นสิ่งที่ “ไม่สามารถยอมรับได้อย่างสิ้นเชิง”",
    "รัสเซียจับกุมผู้ประท้วงกว่า 1,300 คน ที่ออกมาประท้วงต่อต้านคำสั่งระดมพลของปูติน": "เอเอฟพีรายงาน เมื่อวันพฤหัสบดีที่ 22 กันยายน 2565 กล่าวว่า สืบเนื่องจากแถลงการณ์ทางโทรทัศน์ในรัสเซียของประธานาธิบดีวลาดิมีร์ ปูติน เมื่อวันพุธ ที่มีประเด็นหลักในการออกคำสั่งเรียกระดมพลทางทหารเพื่อเพิ่มเติมปฏิบัติการรบในยูเครน นอกจากจะทำให้ผู้นำโลกหลายประเทศออกมาประณามแล้ว ยังสร้างความไม่พอใจให้กับประชาชนในรัสเซียเองอีกด้วย\n\nประชาชนรัสเซียที่ไม่พอใจคำสั่งดังกล่าว รวมทั้งที่ไม่ต้องการสงคราม ต่างออกมาเดินประท้วงตามท้องถนนใน 38 เมืองทั่วประเทศ พร้อมร้องตะโกนว่า \"ไม่มีการระดมพล\" นับเป็นการประท้วงครั้งใหญ่ที่สุดในรัสเซีย นับตั้งแต่บุกยูเครนในเดือนกุมภาพันธ์\n\nเจ้าหน้าที่ตำรวจออกมาควบคุมสถานการณ์และมีการจับกุมผู้ประท้วงเบื้องต้นกว่า 1,332 คน ตามข้อมูลของกลุ่มเอ็นจีโอในรัสเซีย\n\nนักข่าวของเอเอฟพีในกรุงมอสโก เมืองหลวงของรัสเซีย รายงานว่า มีผู้ประท้วงตามท้องถนนใจกลางเมืองอย่างน้อย 50 คน ถูกตำรวจปราบจลาจลควบคุมตัวไว้\n\nในเซนต์ปีเตอร์สเบิร์ก เมืองหลวงเก่าของรัสเซีย ผู้สื่อข่าวเอเอฟพีเห็นตำรวจล้อมกลุ่มผู้ประท้วงกลุ่มเล็กๆ ก่อนทำการจับกุมและพาขึ้นรถบัสไป\n\nสำนักข่าวอินเตอร์แฟกซ์อ้างคำพูดของกระทรวงมหาดไทยรัสเซีย กล่าวว่า กระทรวงฯได้อนุมัติให้มีการจับกุมผู้ประท้วงในข้อหาจัดการชุมนุมโดยไม่ได้รับอนุญาต โดยกิจกรรมชุมนุมทั้งหมดต้องหยุดลงทันที และบรรดาผู้ละเมิดคำสั่งห้าม จะถูกตำรวจจับกุมและและดำเนินคดี\n\nมีรายงานจากสนามบินต่างๆในรัสเซียว่า เริ่มมีการจองเที่ยวบินออกจากรัสเซียจนเต็มหลายเที่ยวบินแล้วในสัปดาห์นี้ ซึ่งนักวิเคราะห์คาดว่า ประชาชนรัสเซียบางส่วนที่ไม่ต้องการเกี่ยวข้องกับสงคราม อาจกำลังอพยพออกจากประเทศ\n\nเซอร์เก ชอยกู รัฐมนตรีกระทรวงกลาโหมของรัสเซีย กล่าวสอดคล้องกับคำแถลงของปูตินว่า จะมีการเรียกระดมกำลังสำรอง 300,000 นายในเบื้องต้น เพื่อนำไปเสริมปฏิบัติการทางทหารในยูเครนตะวันตก และอาจรวมถึงการใช้อาวุธนิวเคลียร์ด้วยเช่นกัน.",
    "รัสเซียลั่น พร้อมปกป้องทุกดินแดนที่ผนวกรวมเข้ากับประเทศ": "นายเซอร์เก ลาฟรอฟ รัฐมนตรีว่าการกระทรวงการต่างประเทศรัสเซีย กล่าวขณะเข้าร่วมการประชุมสมัชชาใหญ่แห่งสหประชาชาติ (UNGA) ที่นครนิวยอร์กของสหรัฐฯ ว่า ทุกดินแดนที่ผนวกรวมเข้ากับรัสเซียจะได้รับการปกป้องอย่างเต็มที่ หลังจากรัสเซียเริ่มทำประชามติ เพื่อผนวกบางพื้นที่ของยูเครน ตั้งแต่ปลายสัปดาห์ที่ผ่านมา ท่ามกลางความวิตกกังวลว่า รัสเซียอาจขยายความขัดแย้ง รวมถึงใช้อาวุธนิวเคลียร์\n\n\n\n",
    "หนีถูกระดมพล! ชายรัสเซียแห่เดินทางออกนอกประเทศ ‘เซเลนสกี’ ชี้ถูกส่งไปตาย": "บีบีซีรายงานว่าสถานการณ์ตามแนวชายแดนของรัสเซียยังคงวุ่นวายเมื่อผู้คนจำนวนมากพากันเดินทางออกนอกประเทศ หลังจากประธานาธิบดีวลาดิมีร์ ปูติน ของรัสเซียได้ประกาศระดมกำลังทหารกองหนุนถึง 300,000 นาย ซึ่งถือเป็นการระดมกำลังพลครั้งแรกนับตั้งแต่สงครามโลกครั้งที่ 2 ของรัสเซีย\n\nจำนวนแถวของผู้ไปเข้าคิวยาวเหยียดตามแนวชายแดนของรัสเซีย ขณะที่ชายรัสเซียจำนวนมากพยายามหาทางออกนอกประเทศเพื่อหลบเลี่ยงการถูกเรียกระดมกำลังพลดังกล่าว โดยมีรายงานว่าที่พรมแดนระหว่างรัสเซียกับจอร์เจียมีรถที่ไปเข้าคิวเพื่อรอออกนอกประเทศรัสเซียยาวหลายกิโลเมตร\n\nผู้เห็นเหตุการณ์หลายคนประเมินว่าจำนวนรถที่มาเข้าแถวรออยู่ที่จุดผ่านแดนมีความยาวถึง 5 กิโลเมตร ขณะที่คนอีกกลุ่มหนึ่งระบุว่าพวกเขาใช้เวลานานถึง 7 ชั่วโมงกว่าจะได้เดินทางออกจากรัสเซีย และยังมีภาพวิดีโอที่แสดงให้เห็นว่าคนขับรถบางคนได้ทิ้งรถของตนเองไว้เป็นการชั่วคราวเมื่อเผชิญกับสภาพการจราจรที่แน่นขนัดจนแน่นิ่ง\n\nจอร์เจียเป็นประเทศเพื่อนบ้านของรัสเซียที่เปิดให้ชาวรัสเซียสามารถเดินทางเข้าไปได้โดยไม่จำเป็นต้องยื่นขอวีซ่า ขณะที่โปแลนด์ ซึ่งมีพรมแดนติดกับรัสเซีย 1,300 กิโลเมตรยังคงต้องมีวีซ่าสำหรับการเดินทาง แต่ก็มีรายงานการเพิ่มขึ้นของผู้เดินทางข้ามแดน ซึ่งฟินแลนด์ระบุว่ายังอยู่ในระดับที่สามารถบริหารจัดการได้\n\nด้านเป้าหมายอื่นๆ ที่สามารถเดินทางออกจากรัสเซียโดยเครื่องบินได้ อาทิ นครอิสตันบูลของตุรกี กรุงเบลเกรดของเซอร์เบีย และนครดูไบ สหรัฐอาหรับเอมิเรตส์ ก็มีรายงานว่าราคาตั๋วเครื่องบินพุ่งสูงขึ้นทันทีหลังมีการประกาศเรียกระดมพลเข้าร่วมรบในสงครามดังกล่าว\n\nในบางเป้าหมายการเดินทางมีรายงานว่า ตั๋วเครื่องบินถูกขายหมดเกลี้ยง ขณะที่สื่อตุรกีรายงานว่าตั๋วเที่ยวเดียวจากรัสเซียที่มุ่งหน้าไปยังตุรกีราคาปรับเพิ่มขึ้นอย่างมาก โดยตั๋วเครื่องบินเครื่องบินเที่ยวเดียวที่มุ่งหน้าไปยังเป้าหมายที่ไม่จำเป็นต้องใช้วีซ่าสำหรับชาวรัสเซีย ราคาถีบสูงถึงหลายพันยูโร หรือมากกว่าแสนบาท\n\nรัฐมนตรีกระทรวงกิจการภายในของเยอรมนีส่งสัญญาณว่า ชาวรัสเซียที่หลบหนีออกนอกประเทศเพื่อหลีกเลี่ยงการเกณฑ์ทหารจะได้รับการต้อนรับเข้ามาในประเทศ อย่างไรก็ดี จะมีการพิจารณาเป็นรายบุคคลหลังผ่านการตรวจสอบข้อมูลและความมั่นคงแล้ว\n\nขณะที่อีกหลายประเทศ อาทิ ลิทัวเนีย ลัตเวีย เอสโตเนีย และสาธารณรัฐเช็กระบุว่า จะไม่ให้ที่หลบภัยสำหรับชาวรัสเซียแต่อย่างใด\n\nนอกจากนี้มีรายงานว่าผู้ที่เข้าร่วมการประท้วงต่อต้านการเรียกระดมกำลังพลในเมืองหลักๆ ของรัสเซีย ซึ่งถูกจับกุมไปราว 1,300 คน บางรายถูกยื่นหนังสือเรียกเพื่อให้เข้าร่วมการเกณฑ์ทหาร ขณะถูกจับกุมอยู่ที่สถานีตำรวจ ซึ่งนายดมิทรี เปสคอฟ โฆษกรัฐบาลรัสเซีย ยืนยันว่า การดำเนินการดังกล่าวไม่ถือเป็นเรื่องผิดกฎหมายแต่อย่างใด\n\nด้านนายโวโลดิมีร์ เซเลนสกี ประธานาธิบดียูเครน กล่าวปราศรัยในช่วงค่ำคืนโดยใช้ภาษารัสเซียเพื่อบอกกับพลเมืองรัสเซียว่า พวกเขากำลังถูกโยนให้ไปสู่ความตาย และถือเป็นผู้สมรู้ร่วมคิดในการก่ออาชญากรรม การฆาตกรรม และการทรมานชาวยูเครน โดยทางเลือกของชาวรัสเซียในการเอาชีวิตรอดคือการประท้วง ต่อสู้กลับ หลบหนี หรือยอมมอบตัวให้อยู่ภายใต้การจับกุมของยูเครน",
    "รัสเซีย ยูเครน : อดีตเชลยศรีลังกาเล่าความโหดร้ายในค่ายกักกันรัสเซียในยูเครน": "รัสเซีย ยูเครน : อดีตเชลยศรีลังกาเล่าความโหดร้ายในค่ายกักกันรัสเซียในยูเครน\n\n21 กันยายน 2022\n\nการยึดเมืองอิซูมของยูเครนคืนได้จากรัสเซียเผยให้เห็นความโหดร้ายที่กองทัพรัสเซียก่อไว้ ซึ่งยูเครนกล่าวหาว่าเป็นการก่ออาชญากรรมสงคราม\n\nนอกจากมีหลุมศพพลเรือนยูเครนหลายร้อยรายแล้ว บีบีซียังได้ไปคุยกับชาวศรีลังกากลุ่มหนึ่งที่เล่าว่าพวกเขาถูกคุมขังและจับไปทรมานอยู่หลายเดือน\n\n\"เราคิดว่าจะไม่รอดชีวิตออกมาแล้ว\" ดีลูจัน พาธินาจากาน เล่า\n\nดีลูจัน เป็นหนึ่งในชาวศรีลังกา 7 คนที่ถูกกองทัพรัสเซียจับไปเมื่อเดือน พ.ค. หลังจากพวกเขาออกเดินเท้าจากบ้านในเมืองคูเปียนสก์ซึ่งอยู่ทางตะวันออกเฉียงเหนือของยูเครน โดยหวังว่าชีวิตจะปลอดภัยขึ้นในเมืองคาร์คิฟซึ่งอยู่ห่างไป 120 กม.\n\nแต่ที่ด่านตรวจแรกที่เจอ พวกเขาก็ถูกกองทัพรัสเซียจับตัวไป พวกเขาถูกเอาผ้าปิดตา มัดมือ และนำไปที่โรงงานผลิตอุปกรณ์เครื่องจักรในเมืองวอฟชันสก์ ซึ่งอยู่ใกล้พรมแดนรัสเซีย\n\nนั่นเป็นจุดเริ่มต้นของฝันร้ายยาวนาน 4 เดือน ที่พวกเขาถูกจับไปใช้แรงงานและทรมาน\n\nคำเตือน : เรื่องนี้มีรายละเอียดที่อาจทำให้รู้สึกไม่สบายใจ\n\nกลุ่มชาวศรีลังกากลุ่มนี้เดินทางมาที่ยูเครนเพื่อหางาน หรือไม่ก็มาเรียน ตอนนี้พวกเขากลายมาเป็นนักโทษที่ได้ทานอาหารน้อยมาก และได้รับอนุญาตให้ใช้ห้องน้ำแค่วันละ 2 นาที บางครั้งพวกเขาได้รับอนุญาตให้อาบน้ำได้ แต่ก็จำกัดเวลาให้แค่ 2 นาทีอีกเช่นกัน\n\nกลุ่มผู้ชายซึ่งส่วนใหญ่อายุ 20 กว่าปี ถูกขังไว้ในห้องห้องเดียว ส่วน แมรี อีดิต อุธาจกุมาร ผู้หญิงคนเดียวของกลุ่มถูกนำไปขังแยกไว้\n\nคำบรรยายภาพ, แมรีบอกว่าความโดดเดี่ยวที่ส่งผลกระทบต่อตัวเธอมากที่สุด\n\n\"พวกเขาขังเราไว้ในห้อง\" เธอเล่า \"พวกเขาทุบตีเราตอนไปอาบน้ำ พวกเขาไม่อนุญาตให้ฉันไปเจอกับคนอื่น เราถูกขังอยู่ข้างในนาน 3 เดือน\"\n\nใบหน้าของแมรีมีรอยแผลจากเหตุวางระเบิดรถยนต์ในศรีลังกามาแล้ว เธอเป็นโรคหัวใจแต่ก็ไม่ได้รับยารักษา\n\nแต่เป็นความโดดเดี่ยวที่ส่งผลกระทบต่อตัวเธอมากที่สุด\n\n\"ตอนอยู่คนเดียว ฉันเครียดมาก\" เธอเล่า \"พวกเขาบอกว่าฉันมีปัญหาสุขภาพจิตและให้ยากับฉัน แต่ฉันไม่ยอมกิน\"\n\nชาวศรีลังกาคนอื่น ๆ มีร่องรอยจากประสบการณ์แสนโหดร้ายมากกว่า ชายคนหนึ่งถอดรองเท้าให้เห็นว่าเล็บเท้าเขาถูกดึงออกด้วยคีม มีรายงานว่าชายอีกคนก็ถูกทรมานเหมือนกัน\n\nชาวศรีลังกากลุ่มนี้เล่าว่าโดนทรมานโดยไม่มีเหตุผลอะไรที่ชัดเจน พวกเขาเล่าอีกว่าทหารรัสเซียดื่มเหล้าจนเมาแล้วก็ทำร้ายพวกเขา\n\n\"พวกนั้นทุบตีที่ตัวผมหลายครั้งด้วยปืน\" ธิเนช โกเกนธิรัน ชายวัย 35 ปี เล่า \"มีทหารคนหนึ่งต่อยท้องผมแรงจนเจ็บอยู่ 2 วัน แล้วเขาก็มาขอเงินจากผม\"\n\n\"พวกเราโกรธและเศร้ามาก เราร้องไห้ทุกวัน\" ดีลัคชัน โรเบิร์ตไคลฟ์ ชายวัย 25 ปี เล่า\n\nคำบรรยายภาพ, กลุ่มชาวศรีลังกาที่ได้รับความช่วยเหลือกับตำรวจยูเครน\n\n\"สิ่งเดียวที่ทำให้เราสู้ต่อได้คือการสวดภาวนา และความทรงจำดี ๆ กับครอบครัว\"\n\nทางการรัสเซียปฏิเสธว่าพวกเขาไม่ได้มุ่งเป้าไปที่พลเรือน และก็ไม่ได้ก่ออาชญากรรมสงคราม แต่คำกล่าวหาของชาวศรีลังกากลุ่มนี้เป็นหนึ่งในหลายคำให้การที่ชี้ไปในทางตรงข้าม\n\nก่อนหน้านี้ ยูเครนเพิ่งขุดหลุมศพขนาดใหญ่ใกล้เมืองอิซูมขึ้นมา พบร่องรอยการทุบตีทรมานเหยื่อ และประธานาธิบดีโวโลดิมีร์ เซเลนสกี ก็ออกมาบอกว่า พบห้องซ้อมทรมานมากกว่า 10 แห่งในพื้นที่ในหลายเมืองในภูมิภาคคาร์คิฟที่ถูกยึดคืนมาได้\n\nชาวศรีลังกา 7 คนนี้ได้รับการปลดปล่อยเป็นอิสระหลังจากกองทัพยูเครนยึดพื้นที่ในฝั่งตะวันออกของประเทศคืนได้ในเดือนนี้ รวมถึงเมืองวอฟชันสก์ด้วย\n\nและอีกครั้งหนึ่ง พวกเขาก็เริ่มออกเดินเท้าไปคาร์คิฟอย่างโดดเดี่ยว ไม่มีมือถือ ไม่มีทางที่จะติดต่อครอบครัวได้\n\nแต่ในที่สุดก็มีคนเห็นพวกเขาเข้าและโทรหาตำรวจ และตำรวจคนหนึ่งก็ให้พวกเขายืมมือถือ\n\nเอนคารานาธาน กาเนสามัวธิ ในวัย 40 ปี ถึงกับร้องไห้เมื่อเห็นหน้าภรรยาและลูกผ่านจอมือถือ และคนอื่น ๆ ก็ติดต่อครอบครัวได้เช่นกัน ในที่สุดทุกคนก็ร่วมกันกอดตำรวจ\n\nต่อมาพวกเขาถูกพาไปส่งที่คาร์คิฟ ได้เข้ารับการรักษาตัวและได้เสื้อผ้าใหม่ เข้าพักในศูนย์รักษาฟื้นฟูร่างกายที่มีทั้งสระว่ายน้ำและโรงยิม",
    "รัสเซียเผยบางอาชีพจะถูกยกเว้น ไม่เรียกระดมพล ขณะที่ชายชาวรัสเซียยังหนีออกนอกประเทศอย่างต่อเนื่อง – THE STANDARD": "เมื่อวันศุกร์ (23 กันยายน) กระทรวงกลาโหมของรัสเซีย เปิดเผยข้อยกเว้นให้กลุ่มคนบางอาชีพไม่ต้องถูกเรียกระดมพล ท่ามกลางสถานการณ์วุ่นวายที่กำลังเกิดขึ้นในประเทศ เมื่อชายชาวรัสเซียจำนวนมากพยายามหาทางหนีออกจากประเทศทุกวิถีทาง เพื่อหลีกเลี่ยงการถูกเรียกตัวเกณฑ์ทหาร\n\nพนักงานไอที พนักงานธนาคาร และนักข่าวที่ทำงานให้กับสื่อของรัฐ จะได้รับการยกเว้นจาก ‘การระดมพลบางส่วน’ จำนวน 300,000 นาย ที่ประธานาธิบดีวลาดิเมียร์ ปูติน ประกาศเมื่อวันพุธ (21 กันยายน)\n\nประกาศกระทรวงกลาโหมรัสเซียที่เผยแพร่ในวันศุกร์ระบุว่า นายจ้างต้องรวบรวมรายชื่อพนักงานที่มีคุณสมบัติตรงตามเกณฑ์การถูกเรียกตัว และส่งรายชื่อดังกล่าวให้กับหน่วยงานของตน แต่ขณะเดียวกันก็ยอมรับว่า บางกลุ่มอาชีพต้องได้รับการยกเว้น เพื่อให้อุตสาหกรรมที่สำคัญของประเทศ รวมถึงระบบการเงินของรัสเซียยังคงเดินหน้าต่อไปได้\n\nอย่างไรก็ตาม นักวิจารณ์บางคนตั้งข้อสังเกตว่า ข้อความในคำสั่งระดมพลของปูตินมีความคลุมเครือ โดยอาจเปิดช่องให้มีการเรียกระดมพลเพิ่มขึ้นได้หากจำเป็น\n\nรายงานระบุว่า มีย่อหน้าหนึ่งในคำสั่งถูกปิดทับข้อความทั้งหมด ซึ่ง ดิมิทรี เปสคอฟ โฆษกเครมลิน กล่าวถึงประเด็นนี้เมื่อวานนี้ว่า ข้อความที่ถูกเซ็นเซอร์นั้นพูดถึงจำนวนชาวรัสเซียทั้งหมดที่อาจถูกเรียกเกณฑ์ทหาร แต่เขากล่าวว่าไม่สามารถเปิดเผยได้\n\nก่อนหน้านี้ หนังสือพิมพ์อิสระ Novaya Gazeta รายงานโดยอ้างแหล่งข่าวจากรัฐบาลว่า ข้อความที่ถูกปิดทับนั้นอนุญาตให้เรียกกำลังพลสำรองได้มากถึง 1 ล้านคน แทนที่จะเป็น 3 แสนคนตามที่มีการประกาศออกมา\n\nการเรียกระดมพลดังกล่าวจุดชนวนให้เกิดการประท้วงตามเมืองใหญ่ของรัสเซีย ซึ่งรวมถึงมอสโกและเซนต์ปีเตอร์สเบิร์ก ส่งผลให้มีผู้ถูกจับกุม 1,300 คน ตามที่มีการรายงาน\n\nนอกจากนี้ยังมีรายงานด้วยว่า ชายชาวรัสเซียบางคนได้รับเอกสารการเกณฑ์ทหารขณะถูกควบคุมตัวที่สถานีตำรวจ ขณะเดียวกัน มีรายงานว่าชายชาวรัสเซียที่มีคุณสมบัติไม่เข้าข่ายถูกเรียกระดมพลตามประกาศก่อนหน้านี้ เช่น ผู้ที่มีปัญหาด้านสุขภาพ กำลังถูกเจ้าหน้าที่ในท้องถิ่นเรียกมารายงานตัว\n\nทั้งนี้ ชายชาวรัสเซียยังคงพยายามหนีออกนอกประเทศเพื่อหลีกเลี่ยงการถูกทางการเรียกตัว ซึ่งนับเป็นการระดมกำลังทหารครั้งแรกของรัสเซียนับตั้งแต่สงครามโลกครั้งที่ 2 โดยมีรายงานว่า บริเวณด่านตรวจชายแดนติดกับจอร์เจีย มีรถยนต์ต่อแถวรอข้ามชายแดนยาวกว่า 5 กิโลเมตร โดยคนที่ได้ข้ามชายแดนแล้ว เผยว่าต้องใช้เวลาต่อแถวนานถึง 12 ชั่วโมง ขณะเดียวกัน หลายคนใช้จักรยานเพื่อเลี่ยงเส้นทางรถยนต์ และหลบเลี่ยงการห้ามเดินเท้า\n\nภาพ: Oleg Nikishin / Getty Images\n\nอ้างอิง:",
    "รมว.ต่างประเทศรัสเซีย วอล์กเอาต์จากที่ประชุม UNSC หลังได้รับแรงกดดันจากประชาคมโลก กรณีก่อสงครามในยูเครน": "วานนี้ (22 กันยายน) สำนักข่าวต่างประเทศรายงานว่า เซอร์เก ลาฟรอฟ รัฐมนตรีว่าการกระทรวงการต่างประเทศของรัสเซีย วอล์กเอาต์จากที่ประชุมคณะมนตรีความมั่นคงแห่งสหประชาชาติ (UNSC) หลังได้รับแรงกดดันจากบรรดาผู้แทนชาติต่างๆ ในประชาคมโลก จากกรณีก่อสงครามในยูเครนมานานเกือบ 7 เดือนเต็มแล้ว\n\nโดยลาฟรอฟนับเป็นผู้แทนระดับสูงสุดของรัสเซียที่เข้าร่วมการประชุมใหญ่ประจำปีของสหประชาชาติในปีนี้ ซึ่งเขายืนยันว่า ปฏิบัติการพิเศษทางทหารที่เกิดขึ้นในช่วงปลายเดือนกุมภาพันธ์จนถึงขณะนี้นั้นเป็นสิ่งที่หลีกเลี่ยงไม่ได้ เนื่องจากมีผลผูกโยงอยู่กับความมั่นคงของอธิปไตยรัสเซีย\n\nบทความที่เกี่ยวข้อง:\n\nขณะที่ทางด้าน แอนโทนี บลิงเคน รัฐมนตรีว่าการกระทรวงการต่างประเทศสหรัฐอเมริกา ย้ำชัดว่า เราจะไม่ยอมรับสิ่งที่เกิดขึ้นนี้ กฎระเบียบข้อตกลงระหว่างประเทศที่เราต่างยึดถือร่วมกันถูกทำลายลงต่อหน้าต่อตาของพวกเราทุกคน เราจะไม่ยอมปล่อยให้ประธานาธิบดีวลาดิเมียร์ ปูติน หนีรอดไปได้ พร้อมเรียกร้องให้รัสเซียยุติการขู่จะใช้อาวุธนิวเคลียร์ เพราะจะยิ่งไม่สร้างผลลัพธ์เชิงบวกต่อฝ่ายใดเลย\n\nลาฟรอฟไม่ได้อยู่ภายในที่ประชุม ขณะที่บลิงเคนและผู้แทนสหรัฐฯ กำลังกล่าวในที่ประชุม ซึ่งก่อนหน้านี้ผู้แทนรัสเซียชี้ว่า สหรัฐฯ และบรรดาชาติพันธมิตรตะวันตกได้ส่งมอบเงินทุนและอาวุธช่วยเหลือยูเครนเป็นจำนวนมาก ทั้งยังฝึกซ้อมให้กองทัพยูเครนมีความเข้มแข็งมากยิ่งขึ้น เจตนาให้เกิดความขัดแย้งภายในและยืดเยื้อขึ้น ซึ่งชาติตะวันตกเหล่านั้นก็ยังไม่ได้รับโทษ ในสายตาของรัสเซีย\n\nสถานการณ์ภายในสมรภูมิสงครามรัสเซีย-ยูเครนจะยิ่งรุนแรงขึ้นอีก ภายหลังการทำประชามติว่าด้วยเรื่องขอแยกตัวเป็นเอกราชจากยูเครน และมีแนวโน้มที่จะผนวกรวมเข้าเป็นส่วนหนึ่งของรัสเซีย เช่นเดียวกับที่เคยเกิดขึ้นกับไครเมียเมื่อปี 2014 ประกอบกับทางการรัสเซียประกาศระดมพลเพื่อเพิ่มจำนวนสมาชิกกองทัพรัสเซียที่จะเข้าร่วมสงครามในครั้งนี้แล้ว จนนำไปสู่กระแสอพยพของผู้คนจำนวนมากในรัสเซียที่หลั่งไหลออกนอกประเทศ\n\nภาพ: Bryan R. Smith / AFP\n\nอ้างอิง:",
    "ผู้นำรัสเซียประณามกราดยิงโรงเรียน ตาย 13 รวมเด็ก 7 คน": "ประธานาธิบดีรัสเซียประณามเหตุกราดยิงโรงเรียน มีผู้เสียชีวิต 13 คน ในจำนวนนี้มากกว่าครึ่งเป็นเด็กนักเรียน และมีผู้บาดเจ็บอีก 21 คน\n\nวันนี้ (26 ก.ย.2565) สำนักข่าวต่างประเทศ รายงานว่า เกิดเหตุกราดยิงโรงเรียนแห่งหนึ่งในเมืองอีเซฟสค์ ทางภาคกลางของรัสเซีย\n\nคณะกรรมการสอบสวนรัสเซีย เปิดเผยว่า มีผู้เสียชีวิต 13 คน ในจำนวนนี้เป็นเด็กนักเรียน 7 คน ครู 2 คน และเจ้าหน้าที่รักษาความปลอดภัยของโรงเรียนอีก 2 คน นอกจากนี้ยังมีผู้บาดเจ็บ 21 คน\n\nส่วนผู้ก่อเหตุฆ่าตัวตายในโรงเรียนดังกล่าว ล่าสุดเจ้าหน้าที่ยังไม่ทราบแรงจูงใจในการก่อเหตุ และยังไม่สามารถระบุตัวผู้ก่อเหตุได้\n\nข้อมูลเบื้องต้นระบุว่า ผู้ก่อเหตุสวมเสื้อยืดที่มีสัญลักษณ์นาซีและสวมผ้าคลุมศีรษะ มีปืนพก 2 กระบอก ขณะที่ทางการท้องถิ่นประกาศให้มีการไว้อาลัยจนถึงวันที่ 29 ก.ย.นี้\n\nด้านโฆษกทำเนียบประธานาธิบดีรัสเซีย ระบุว่า ผู้นำรัสเซียประณามเหตุก่อการร้ายที่โหดเหี้ยมดังกล่าวและขอให้ผู้บาดเจ็บหายโดยเร็ว\n\nอ่านข่าวอื่นๆ\n\nฟิลิปปินส์ดับแล้ว 5 คนไต้ฝุ่น \"โนรู\" พัดถล่ม จ่อขึ้นฝั่งเวียดนาม\n\nปมร้อน! เหตุใดชาวญี่ปุ่นคัดค้านจัดรัฐพิธีศพ \"ชินโสะ อาเบะ\"",
    "รัสเซีย ยูเครน : สหภาพยุโรปเรียกร้องไต่สวนรัสเซียก่ออาชญากรรมสงคราม": "รัสเซีย ยูเครน : สหภาพยุโรปเรียกร้องไต่สวนรัสเซียก่ออาชญากรรมสงคราม\n\n18 กันยายน 2022\n\nที่มาของภาพ, Reuters คำบรรยายภาพ, เจ้าหน้าที่สอบสวนจากนานาชาติและยูเครนได้รวบรวมหลักฐานอาชญากรรมสงคราม\n\nประธานสหภาพยุโรป เรียกร้องให้มีการไต่สวนระหว่างประเทศเกี่ยวกับการรุกรานยูเครนของรัสเซีย\n\nสาธารณรัฐเช็ก ซึ่งปัจจุบันเป็นประธานของสหภาพยุโรป ซึ่งมีการหมุนเวียนกันในหมู่ประเทศสมาชิก ได้เรียกร้องเรื่องนี้ หลังจากที่มีการค้นพบหลุมฝังศพหลายร้อยแห่งในเมืองอิซูม ซึ่งทหารยูเครนเพิ่งยึดกลับคืนมาได้จากรัสเซียเมื่อไม่นานนี้\n\nมีรายงานว่า ศพจำนวนมากเป็นพลเรือนรวมถึงผู้หญิงและเด็ก\n\n\"เราเรียกร้องให้มีการลงโทษอาชญากรสงครามทุกคน\" นายแยน ลิพาฟสกี รัฐมนตรีว่าการกระทรวงการต่างประเทศ กล่าว\n\nยูเครนระบุว่า เชื่อว่า ได้มีการก่อการอาชญากรรมสงครามในเมืองอิซูม ซึ่งมีการขุดพบศพแล้ว 59 ศพ และคาดว่า จะพบศพจำนวนมากขึ้นจากหลุมศพในป่าที่อยู่รอบนอกของเมือง\n\n\"ในศตวรรษที่ 21 การโจมตีเช่นนี้ต่อประชาชน เป็นเรื่องที่คิดไม่ถึง และน่าเกลียดชังมาก\" นายลิพาฟสกี กล่าว\n\n\"เราต้องไม่มองข้ามเรื่องนี้ เราเรียกร้องให้มีการลงโทษอาชญากรสงครามทุกคน\" เขากล่าว\n\n\"ผมเรียกร้องให้มีการเร่งตั้งศาลพิเศษระหว่างประเทศเพื่อดำเนินคดีต่ออาชญากรรมที่ก้าวร้าวนี้\"\n\nในการกล่าวเป็นประจำทุกคืนวันเสาร์ ประธานาธิบดีโวโลดีมีร์ เซเลนสกี ของยูเครน กล่าวว่า เจ้าหน้าที่ตรวจสอบได้ค้นพบหลักฐานใหม่ว่า มีการทรมานประชาชนที่ถูกฝังในเมืองอิซูมในภูมิภาคคาร์คิฟ\n\n\"มีการพบห้องทรมานในพื้นที่ที่ถูกปลดปล่อยของภูมิภาคคาร์คิฟแล้วมากกว่า 10 แห่ง ในหลายเมือง\" นายเซเลนสกี กล่าว\n\nเขากล่าวว่า ฝ่ายรัสเซียจะต้องตอบคำถามนี้ \"ทั้งในสมรภูมิรบและในชั้นศาล\"\n\nเมื่อวันพฤหัสบดี (15 ก.ย.) นางเออร์ซูลา ฟอน เดอร์ เลเยน ประธานคณะกรรมาธิการยุโรป กล่าวว่า เธอต้องการให้นายปูตินเผชิญกับการไต่สวนของศาลอาญาระหว่างประเทศ (International Criminal Court) จากกรณีอาชญากรรมสงครามในยูเครน\n\nรัสเซียอ้างว่า กำลังต่อสู้เพื่อกำจัดอิทธิพลของนาซีออกจากยูเครน และมีการเรียกความขัดแย้งนี้ว่า \"ปฏิบัติการพิเศษทางทหาร\" ไม่ใช่สงคราม\n\nรัสเซียยังไม่ได้แสดงความเห็นเกี่ยวกับหลุมฝังศพจำนวนมากในเมืองอิซูม แต่ก่อนหน้านี้รัฐบาลรัสเซียได้ปฏิเสธการพุ่งเป้าโจมตีพลเรือน\n\nโปรดเปิดการใช้งาน JavaScript หรือบราวเซอร์ต่างออกไป เพื่ดูเนื้อหานี้ คำบรรยายวิดีโอ, รัสเซีย ยูเครน : ผู้รอดชีวิตจากการโจมตีของทหารรัสเซียเผย \"ผมบอกลาชีวิตไปแล้ว\"\n\nการค้นพบหลุมฝังศพหลายแห่งเกิดขึ้นหลังจากที่ทหารยูเครนเดินหน้าโต้กลับในพื้นที่ตะวันออกเฉียงเหนือของประเทศ หลังจากประสบความสำเร็จในการยึดคืนเมืองต่าง ๆ มาจากรัสเซียในช่วงไม่กี่วันนี้\n\nประธานาธิบดีวลาดิเมียร์ ปูติน ของรัสเซีย กล่าวเมื่อวันศุกร์ (16 ก.ย.) ว่า การบุกโต้กลับของยูเครน จะไม่ทำให้รัสเซียเปลี่ยนแปลงแผนการทางทหารในทางตะวันออกของยูเครน\n\nกระทรวงกลาโหมสหราชอาณาจักร ระบุว่า รัสเซียกำลังเพิ่มการโจมตีโครงสร้างพื้นฐานของพลเรือนในยูเครน\n\n\"ขณะที่รัสเซียเผชิญกับความล้มเหลวในแนวหน้าของการสู้รบ ดูเหมือนรัสเซียได้เตรียมโจมตีสถานที่ต่าง ๆ เพิ่มขึ้น เพื่อพยายามทำลายขวัญและกำลังใจของประชาชนชาวและรัฐบาลยูเครน\" กระทรวงกลาโหมสหราชอาณาจักรระบุในการประเมินความขัดแย้งประจำวัน\n\nแต่พลเรือเอก เซอร์โทนี ราดาคิน เสนาธิการกลาโหมของสหราชอาณาจักร กล่าวกับบีบีซีเมื่อวันอาทิตย์ (18 ก.ย.) ว่า นายปูตินกำลังล้มเหลว \"ในเป้าหมายทางยุทธศาสตร์และการทหารทุกอย่างของเขา\" ในยูเครน\n\nอย่างไรก็ตาม พลเรือเอกราดาคิน เรียกร้องให้ระมัดระวังในการประเมินสถานการณ์ เพราะว่าสงครามนี้น่าจะมีความยืดเยื้อ\n\nโดยเขาระบุว่า ผู้คนมักจะด่วนสรุปว่า ประธานาธิบดีปูตินอ่อนแอ และฐานอำนาจของเขาอาจถูกบ่อนทำลาย หรือว่ายูเครนยึดพื้นที่บางแห่งได้และมีปฏิบัติการที่ยอดเยี่ยมในทางตะวันออกเฉียงเหนือ",
    "ชาวรัสเซียแห่หนีออกนอกประเทศ หลัง\"ปูติน\"สั่งระดมพล": "ตั๋วเครื่องบินแบบเดินทางเที่ยวเดียว (one-way ticket) ออกจากรัสเซีย ขายหมดภายในเวลาอันรวดเร็วเมื่อวันพุธ (21 กันยายน) หลังประธานาธิบดีวลาดิมีร์ ปูติน สั่งระดมกำลังพลสำรอง 300,000 นาย ทำให้เกิดความวิตกว่า ผู้ชายที่อยู่ในวัยที่ยังสามารถเข้าร่วมสงครามได้ จะไม่ได้รับอนุญาตให้ออกนอกประเทศ แม้ว่า นายเซอร์เก ชอยกู รัฐมนตรีกลาโหม จะชี้แจงว่า การเรียกกำลังพลสำรองนี้ จำกัดอยู่เฉพาะแค่ทหารอาชีพที่มีประสบการณ์ ไม่เกี่ยวกับนักศึกษา หรือทหารเกณฑ์\n\n\n\nแต่จากข้อมูลของกูเกิล เทรนส์ (Google Trends) ซึ่งเป็นเครื่องมือในการดูแนวโน้มการค้นหาของคนตามช่วงเวลา พบว่า จำนวนการต้นหาใน Aviasales เว็บไซท์ยอดนิยมในรัสเซีย เพิ่มมากขึ้น เพื่อซื้อตั๋วเครื่องบิน และพบว่า เที่ยวบินตรงจากมอสโคว์ ไปยังนครอิสตันบุลของตุรกี และเมืองเยเรวานของอาร์เมเนีย ที่ชาวรัสเซียสามารถเข้าไปได้ โดยไม่ต้องขอวีซา ขายหมดภายในวันเดียว",
    "ยูเอ็นค้านดินแดนยูเครน โหวตผนวกร่วมรัสเซีย": "การลงเสียงประชามติเข้าเป็นส่วนหนึ่งของประเทศรัสเซียใน 4 ดินแดนที่ประะกอบไปด้วย โดเน็ตสก์ ลูฮันสก์ เคอร์ซอน และ ซาโปริสเซีย ที่ขณะนี้อยู่ภายใต้การยึดครองของรัสเซียจะเริ่มขึ้นตั้งแต่วันนี้ (วันศุกร์) ไปจนถึงวันอังคารของสัปดาห์หน้า ซึ่งประเด็นดังกล่าวได้ถูกหยิบยกขึ้นมาหารือระหว่างการประชุมคณะมนตรีความมั่นคงเมื่อวานนี้\n\nโดย นาย อันโตนิโอ กูเตียเรซ เลขาธิการสหประชาชาติ ได้แสดงความกังวลอย่างมากเกี่ยวกับการจัดทำประชามติเข้าร่วมเป็นส่วนหนึ่งของรัสเซียในพื้นที่ ทั้ง 4 ดินแดนของยูเครน\n\nทองไทยวันนี้ขึ้นต่ออีก 50 บาท ต่างประเทศแรงกดดันจากดอลลาร์แข็งค่า\n\n\"พรรษา\" เสียดาย ไทยไปไม่ถึงแชมป์คิงส์คัพ สู้ต่อเกมดวลตรินิแดดฯ\n\nโดยให้เหตุผลว่าการผนวกอาณาเขตของรัฐใด โดยรัฐอื่น ด้วยการข่มขู่หรือการใช้กำลัง เป็นการละเมิดกฎบัตรสหประชาชาติและกฎหมายระหว่างประเทศ\n\nเช่นเดียวกับ แอนโทนี บลิงเคน รัฐมนตรีว่ากระทรวงการต่างประเทศสหรัฐฯที่เรียกร้องชาติสมาชิกสหประชาชาติไม่ควรยอมรับผลประชามติผนวกดินแดนของยูเครนเป็นสว่วนหนึ่งของรัสเซีย ขณะที่ เซอร์เกย์ ลาฟรอฟ รัฐมนตรีว่าการกระทรวงการต่างประเทศรัสเซีย ยังคงยืนยันข้อกล่าวหาเดิมที่อ้างว่า รัฐบาลยูเครนทำการกดขี่ผู้ที่ใช้ภาษารัสเซียและอาศัยอยู่ทางภาคตะวันออกของประเทศมาโดยตลอด\n\nนอกจากนี้ ลาฟรอฟ ยังกล่าวหาชาติพันธมิตรตะวันตกว่าช่วยกันปกปิดอาชญากรรมทั้งหลายที่ก่อขึ้นโดยรัฐบาลยูเครน\n\nแต่สิ่งที่ร้ายกาจยิ่งกว่าก็คือ การที่รัฐบาลต่าง ๆ ส่งมอบอาวุธยุทโธปกรณ์ให้ยูเครนอย่างเต็มที่ และยังช่วยฝึกทหารให้ด้วย โดยมีเป้าหมายชัดเจนในการยืดระยะเวลาการสู้รบให้ยาวออกไปมากที่สุดเท่าที่จะทำได้ ไม่ว่าจะต้องมีเหยื่อหรือความเสียหายเกิดขึ้นมากเพียงใดก็ตาม เพื่อที่จะทำให้รัสเซียหมดแรงและอ่อนล้าลง โดยนโยบายเช่นนี้หมายความว่า ชาติตะวันตกนั้นเกี่ยวพันกับความขัดแย้งนี้โดยตรง และทำให้ทุกฝ่ายเป็นคู่กรณีของความขัดแย้งนี้ด้วย\n\nขณะที่เมื่อวันพุธที่ผ่านมามีอีกหนึ่งความเคลื่อนไหวสำคัญ นั่นคือกาการแลกเปลี่ยนนักโทษสงครามระหว่างยูเครน และ รัสเซีย เกือบ 300 คน แต่เมื่อวานนี้ (วันพุธ) คิริโล บูโดนอฟ (Kyrylo Budanov ) หัวหน้าฝ่ายข่าวกรองของกองทัพยูเครน เปิดเผยระหว่างการแถลงข่าวเมื่อวานนี้ว่านักโทษยูเครนที่ได้รับการปล่อยตัวหลายคนถูกทรมานระหว่างถูกควบคุมตัวโดยฝ่ายรัสเซีย เช่นเดียวกับกระทรวงมหาดไทยยูเครนที่เปิดเผยว่านักโทษยูเครนบางส่วนที่ถูกส่งตัวกลับมาต้องเข้ารับการรักษาตัวในโรงพยาบาล\n\nสำหรับข้อตกลงแลกเปลี่ยนนักโทษระหว่าง 2 ประเทศเกิดขึ้นโดยมีตุรกีเป็นตัวกลางเจราจา โดยรัสเซียได้ทำการปล่อยตัวนักโทษยูเครนจำนวน 215 คน ส่วนใหญ่เป็นผู้ที่ถูกจับหลังจากที่รัสเซียบุกยึดเมืองมาริอูปอล ส่วนยูเครนได้ปล่อยตัวชาวรัสเซียและชาวยูเครนที่ฝักใฝ่รัสเซีย 55 คน\n\nส่วนความคืบหน้าหลังจากที่ประธานาธิบดี วลาดิเมียร์ ปูติน ประกาศระดมกำลังพลสำรอง300,000 นายเพื่อสนับสนุนปฏิบัติการทางทหารในยูเครน เมื่อวานนี้กองทัพรัสเซียเปิดเผยว่าหลังการประกาศคำสั่งดังกล่าวได้มีผู้มาสมัครเข้าร่วมสู้รบอย่างน้อย 10,000 คน\n\nอย่างไรก็ตาม หลังมีคำสั่งดังกล่าว ได้ปรากฏภาพของชาวรัสเซียโดยเฉพาะผู้ชายเดินทางออกนอกประเทศเป็นจำนวนมาก ซึ่งนอกจากการโดยสารเครื่องบินแล้ว ยังมีการเดินทางด้วยรถยนต์ไปยังประเทศใกล้เคียง โดยสำนักข่าว RFE/RL ในจอร์เจีย ได้เผยแพร่คลิปวิดีโอที่แสดงให้เห็นรถยนต์จำนวนมากต่อแถวรอข้ามแดนจากรัสเซียไปยังจอร์เจียที่จุดผ่านแดนแห่งหนึ่งเมื่อวันพุธที่ผ่านมา\n\nเช่นเดียวกับฟินแลนด์ อีกหนึ่งประเทศเพื่อนบ้านของรัสเซีย ซึ่งเมื่อวานนี้พบว่ามีรถยนต์จากรัสเซียเป็นจำนวนมากเข้าคิวเป็นแถวยาวเพื่อเดินทางเข้าสู่ฟินแลนด์ หลังจากมีคำสั่งระดมพลกำลังสำรอง โดย นายกรัฐมนตรี ซานนา มาริน ของฟินแลนด์ เปิดเผยว่ากำลังพิจารณาหามาตรการจำกัดการสัญจรของชาวรัสเซียที่ใช้ฟินแลนด์เป็นทางผ่านในการเดินทางตอ่ไปยังประเทศอื่นๆที่เป็นสมาชิกของสหภาพยุโรป\n\nส่วน นายดมิทรี เปสคอฟ โฆษกทำเนียบประธานาธิบดีรัสเซียกล่าวถึงรายงานที่บอกว่าผู้ชายที่อายุอยู่ในเกณฑ์ที่จะถูกเรียกตัวกำลังพากันออกนอกประเทศ ว่าเป็นข่าวที่เกินจริง ขณะที่เมื่อถูกถามถึงรายงานที่ว่ามีการแจกเอกสารเกณฑ์ทหารให้ผู้ชายที่ถูกคุมตัวระหว่างการประท้วงต่อต้านสงคราม นายเปสคอฟตอบว่า เรื่องนั้นไม่ได้ขัดต่อกฎหมาย\n\n'ประวิตร'​ ไม่ตอบสื่อ ยกเลิก พ.ร.ก.ฉุกเฉิน คุมสถานการณ์เคลื่อนไหวทางการเมืองได้หรือไม่\n\nญี่ปุ่นเปิดประเทศรับนักท่องเที่ยว 11 ต.ค. ฟรีวีซ่า-ไม่ต้องจองกรุ๊ปทัวร์\n\nอัปเดตข่าวล่าสุดก่อนใคร Add friend ได้ที่ @PPTVOnline"
}