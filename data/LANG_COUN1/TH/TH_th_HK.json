{
    "ฮ่องกงอาจยกเลิกมาตรการกักตัว 3 วันภายในสัปดาห์นี้ หลังแรงกดดันจากภาคธุรกิจเพิ่มมากขึ้น": "สื่อภาษาจีนในเกาะฮ่องกงรายงานว่ารัฐบาลของฮ่องกงเตรียมที่จะยกเลิกมาตรการกักตัวภายในโรงแรมเป็นระยะเวลา 3 วัน แม้ว่ามาตรการดังกล่าวจะผ่อนคลายจากเดิมที่ 7 วัน แต่ได้สร้างผลกระทบต่อเศรษฐกิจของฮ่องกงอย่างมหาศาล\n\nOriental Daily สื่อภาคภาษาจีนของฮ่องกงรายงานข่าวโดยอ้างอิงแหล่งข่าวที่เกี่ยวข้องในเรื่องนี้ว่า รัฐบาลของฮ่องกงเตรียมที่จะยกเลิกมาตรการกักตัวในโรงแรมที่มีระยะเวลา 3 วันภายในสัปดาห์นี้ หลังจากที่ฮ่องกงนี้ยังไม่มีการเปิดพรมแดนให้กับนักท่องเที่ยวหรือผู้ที่ทำงานสามารถเข้า-ออกได้อย่างสะดวก รวมถึงมีแรงกดดันจากภาคธุรกิจในฮ่องกงเพิ่มมากขึ้น\n\nสาเหตุสำคัญนั้นมาจากมาตรการของฮ่องกงเองนั้นได้ดำเนินตามขั้นตอนของจีนในการนำนโยบายโควิดเป็นศูนย์มาใช้ ซึ่งถือว่าแตกต่างกับประเทศอื่นๆ ที่เป็นศูนย์กลางทางการเงินในเอเชีย ไม่ว่าจะเป็นสิงคโปร์ ญี่ปุ่น ที่ต่างใช้นโยบายการอยู่ร่วมกับโควิด-19 และมีการเปิดประเทศอย่างเป็นทางการ\n\nอย่างไรก็ดีแรงกดดันในมาตรการกักตัว 3 วันก็เริ่มเพิ่มมากขึ้นเรื่อยๆ ไม่ว่าจะเป็นความเห็นขัดแย้งระหว่างอดีตเจ้าหน้าที่ระดับสูงด้านสาธารณสุขของฮ่องกงที่ได้เปิดศึกผ่าน Facebook ว่าฮ่องกงมีขั้นตอนในการเปิดพรมแดนล่าช้า และทำให้ประชาชนไม่สามารถใช้ชีวิตได้ตามปกติ รวมถึงมุมมองของ Peter Woo มหาเศรษฐีชาวฮ่องกงที่อยากให้ฮ่องกงยกเลิกมาตรการกักตัว\n\nในเดือนสิงหาคมที่ผ่านมา จอห์น ลี ผู้บริหารเขตปกครองพิเศษฮ่องกง จะลดเวลากักตัวในโรงแรมเหลือเพียงแค่ 3 วันจากเดิม 7 วันแล้วก็ตาม แต่ก็ไม่สามารถลดแรงกดดันนี้ได้\n\nโดยก่อนหน้านี้ฮ่องกงขึ้นชื่อว่ามีมาตรการป้องกันโควิด-19 ที่เข้มงวดมากที่สุด โดยต้องใช้เวลากักตัวมากถึง 21 วัน รวมถึงการกรอกแบบฟอร์มที่ยุ่งยาก นอกจากนี้ฮ่องกงยังมีการแบนเที่ยวบินถ้าหากมีผู้ติดเชื้ออยู่บนเที่ยวบินดังกล่าว ทำให้บริษัทต่างชาติหลายแห่งเริ่มตัดสินใจที่จะย้ายธุรกิจหรือสำนักงานออกจากฮ่องกง ซึ่งสร้างผลกระทบมหาศาลต่อภาคเศรษฐกิจ",
    "ฮ่องกงเตรียมผ่อนคลายนโยบายคุมโควิด-19": "ทั้งนี้ นายลี เข้าใจดีว่าฮ่องกง ยังจำเป็นต้องรักษาขีดความสามารถในการแข่งขันทางด้านเศรษฐกิจไว้ รัฐบาลจึงมีความมุ่งมั่นที่จะเปิดให้จัดงาน และทำกิจกรรมต่างๆ ได้\n\n“พวกเราเข้าใจดีว่า เราควรเดินหน้า และยืนหยัดที่จะเดินตามเป้าหมายต่อไป เราจะดำเนินการเปิดประเทศอย่างเป็นระบบ และระเบียบ เพราะเราไม่อยากให้เกิดความวุ่นวาย และความสับสนในการดำเนินงาน” ลี กล่าว",
    "เกิดอะไรขึ้นกับ ‘ฮ่องกง’ ทำไมสถานะ ‘ศูนย์กลางทางการเงินของเอเชีย’ กำลังถูกสั่นคลอน และอาจกลายเป็นแค่อดีต": "ฮ่องกงเผชิญกับความท้าทายอย่างหนักจากวิกฤตโควิดทำให้แรงงานจำนวนมากตัดสินใจย้ายออกจากฮ่องกง ซึ่งก็รวมถึงบริษัทการเงินบางแห่ง\n\nฮ่องกงเคยมีสัดส่วนต่อเศรษฐกิจจีนถึงสูงถึง 18% ก่อนที่ปัจจุบันจะลดลงมาเหลือเพียง 2% จน Nikkei Asia มองว่าฮ่องกงกลายร่างจากศูนย์กลางทางการเงินมาเป็นเพียงกระเป๋าเงินของจีน\n\nฮ่องกงกลับมาเป็นส่วนหนึ่งของจีนอีกครั้งนับแต่ปี 1997 ภายใต้หลักการ ‘หนึ่งประเทศ สองระบบ’ ซึ่งก็มีส่วนช่วยให้อุตสาหกรรมการเงินของฮ่องกงขยายตัวขึ้น\n\nจุดเริ่มต้นของการก้าวขึ้นมาเป็น Financial Hub ของฮ่องกง อาจอยู่ที่ปี 1842 หลังการลงนามสนธิสัญญานานกิง ซึ่งจีนต้องยกฮ่องกงให้กับสหราชอาณาจักร\n\nภายหลังการลงนามในสนธิสัญญานานกิง (Treaty of Nanking) เมื่อปี 1842 ถือเป็นจุดสิ้นสุดของสงครามฝิ่นครั้งที่ 1 ระหว่างสหราชอาณาจักรกับจีน ขณะเดียวกันก็เป็นจุดเริ่มต้นของการที่ฮ่องกงกลายมาเป็นศูนย์กลางทางการค้าและการเงินของเอเชีย\n\nสนธิสัญญานานกิงส่งผลให้จีนจำใจต้องยกฮ่องกงให้เป็นอาณานิคมของสหราชอาณาจักร หลังจากนั้นได้เกิดสงครามฝิ่นครั้งที่ 2 ช่วงปี 1856-1860 ซึ่งทำให้จีนต้องเสียดินแดนเพิ่มเติมคือคาบสมุทรเกาลูนและเกาะสโตนคัตเตอร์สตามสนธิสัญญาปักกิ่ง\n\nข่าวที่เกี่ยวข้อง:\n\nไม่เพียงแค่นั้น ในช่วงที่ประเทศมหาอำนาจต่างๆ ของโลกเช่นฝรั่งเศสและรัสเซีย ต่างต้องการดินแดนของจีน ด้วยการบีบให้จีนทำสัญญาปล่อยเช่าดินแดนระยะยาว 99 ปี ซึ่งสหราชอาณาจักรก็เข้ามาร่วมวงด้วยเช่นกัน โดยขอเช่าพื้นที่บริเวณ New Territories เป็นเวลา 99 ปี เริ่มตั้งแต่ปี 1898\n\nภายใต้การปกครองของสหราชอาณาจักร ทำให้ฮ่องกงพัฒนาตัวเองขึ้นมาเป็นศูนย์กลางทางการค้าและการเงินของเอเชียอย่างรวดเร็ว ในช่วงเวลาเดียวกันจีนก็ค่อยๆ พัฒนาประเทศจนมีแสนยานุภาพและอำนาจต่อรองที่เพิ่มมากขึ้นภายใต้การนำของเติ้งเสี่ยวผิง ซึ่งก็มีความต้องการที่จะได้พื้นที่ฮ่องกงกลับคืนมา\n\nแม้ว่าตามสนธิสัญญานานกิงและสนธิสัญญาปักกิ่ง พื้นที่ฮ่องกง เกาลูน และเกาะสโตนคัตเตอร์สจะเป็นของสหราชอาณาจักรโดยถาวร แต่ด้วยจุดยืนที่แข็งกร้าวของจีนซึ่งมองว่าสนธิสัญญาที่เคยทำไว้นั้นเป็นสิ่งที่ไม่เป็นธรรม ท้ายที่สุดสหราชอาณาจักรต้องยอมทำสัญญาส่งมอบดินแดนทั้งหมดคืนให้แก่จีนในปี 1997 หลังจากที่มีการเจรจาตกลงกันมาก่อนหน้านั้น\n\nปัจจุบันฮ่องกงมีสถานะเป็น 1 ใน 2 เขตบริหารพิเศษของจีน อีกแห่งหนึ่งคือมาเก๊า แม้ว่าฮ่องจะกลับมาอยู่ภายใต้การปกครองของจีน แต่ยังได้รับการรับรองให้สามารถรักษาระบบการปกครองและเศรษฐกิจที่แยกไปจากจีนแผ่นเดินใหญ่ โดยอยู่ภายใต้หลักการที่เรียกว่า ‘หนึ่งประเทศ สองระบบ’\n\nการกลับมาเป็นส่วนหนึ่งของจีนแม้จะมีช่วงที่ผู้คนขาดความเชื่อมั่นไปบ้าง แต่ฮ่องกงยังคงมีสถานะเป็นศูนย์การทางการเงินที่สำคัญของภูมิภาค ขณะเดียวกันก็มีส่วนสำคัญต่อเศรษฐกิจจีนอย่างมาก ในปี 1997 เศรษฐกิจของฮ่องกงคิดเป็นสัดส่วนถึง 18% ของเศรษฐกิจจีนทั้งหมด\n\nอย่างไรก็ตาม ตลอด 25 ปีที่ผ่านมา เกิดการเปลี่ยนแปลงทางเศรษฐกิจและสังคมภายในฮ่องกงอย่างต่อเนื่อง จนทำให้สถานะศูนย์การทางการเงิน (Financial Hub) ที่เป็นมาตลอดของฮ่องกง อาจจะกลายเป็นเพียงแค่อดีต\n\nจากที่เคยมีความสำคัญมากต่อเศรษฐกิจจีน ปัจจุบันสัดส่วนของเศรษฐกิจฮ่องกงต่อเศรษฐกิจจีนลดลงเหลือเพียง 2% เท่านั้น และนั่นเป็นส่วนหนึ่งที่ทำให้ Nikkei Asia มองว่า ฮ่องกงกำลังกลายร่างจากศูนย์การทางการเงินของเอเชียมาเป็นเพียงกระเป๋าเงินของจีน\n\nTerence Chong รองศาสตราจารย์ด้านเศรษฐศาสตร์ของ Chinese University of Hong Kong เคยกล่าวไว้ว่า เศรษฐกิจของฮ่องกงแบ่งออกเป็น 3 ยุคสำคัญคือ ยุครุ่งเรืองของกิจการสหราชอาณาจักร ในช่วงก่อนทศวรรษที่ 70 ถัดมาคือยุครุ่งเรืองของนักธุรกิจท้องถิ่นอย่าง ลีกาชิง ในช่วงทศวรรษที่ 80-90 และหลังจากนั้นก็เข้าสู่ยุครุ่งเรืองของกิจการชาวจีนหลังจากปี 1997\n\nที่ผ่านมา ฮ่องกงนอกจากจะเป็นศูนย์การทางการเงินที่สำคัญของเอเชียและของโลก ยังเป็นเหมือนประตูไปสู่การลงทุนในจีน ในปี 2021 การลงทุนโดยตรงในจีนเข้ามาผ่านฮ่องกงคิดเป็น 76% เพิ่มขึ้นจาก 46% เมื่อปี 1997\n\nภายใต้การเป็นส่วนหนึ่งของจีน ทำให้อุตสาหกรรมการเงินของฮ่องกงเติบโตขึ้น และมีภาพของการเป็นศูนย์กลางทางการเงินชัดเจนขึ้น ปัจจุบัน GDP ของฮ่องกงมาจากอุตสาหกรรมการเงิน 23% เพิ่มขึ้นจากปี 1997 ที่มีสัดส่วน 10%\n\nแต่ในอีกด้านหนึ่ง เศรษฐกิจของฮ่องกงกลับมีความเป็นนานาชาติน้อยลงในระยะหลัง ด้วยสัดส่วนของนักลงทุนจีนในตลาดหุ้นฮ่องกงที่เพิ่มขึ้นเป็นมากกว่าครึ่ง ซึ่งส่วนหนึ่งก็เป็นผลจาก Shanghai-Hong Kong Stock Connect เมื่อปี 2014 ที่เปิดให้นักลงทุนจีนแผ่นดินใหญ่ซื้อหุ้นในตลาดหุ้นฮ่องกงได้โดยตรง\n\nขณะที่จำนวนของบริษัทจีนที่จดทะเบียนในตลาดหุ้นฮ่องกงก็เพิ่มขึ้นอย่างมาก จาก 101 บริษัทมาเป็น 1,370 บริษัท คิดเป็นสัดส่วน 78% ของมูลค่าตลาดของตลาดหุ้นฮ่องกง\n\nไม่เพียงแค่เรื่องเศรษฐกิจเท่านั้นที่จีนเข้ามามีอิทธิพลกับฮ่องกงมากขึ้น แต่ยังมีประเด็นในเรื่องของสังคมและการเมือง ไม่ว่าจะเป็นที่รัฐบาลฮ่องกงเสนอร่างรัฐบัญญัติส่งผู้ร้ายข้ามแดน ทำให้เกิดการตีความว่าฮ่องกงจะตกไปอยู่ภายใต้การครอบงำจากกฎหมายจีนแผ่นดินใหญ่ จนไปสู่การประท้วงของชาวฮ่องกงช่วงปี 2019-2020\n\nนอกจากนี้ สภาประชาชนจีน (NPC) ได้ผ่านความเห็นชอบในหลักการกฎหมายความมั่นคงแห่งชาติ เมื่อวันที่ 28 พฤษภาคม 2021 โดยมีสาระสำคัญคือการแบนกิจกรรมที่เข้าข่ายการปลุกระดม ก่อความไม่สงบ แบ่งแยกดินแดน บ่อนทำลาย หรือโค่นล้มรัฐบาลจีน พร้อมเปิดทางให้จีนสามารถเข้าไปตั้งหน่วยงานความมั่นคงในฮ่องกงเพื่อดูแลความสงบเรียบร้อย\n\nประเด็นทางการเมืองที่เกิดขึ้นทำให้เกิดกระแสของการที่ชาวฮ่องกงเริ่มมีความคิดที่อยากจะย้ายไปยังประเทศอื่นๆ เพิ่มมากขึ้น ก่อนที่ประเด็นนี้จะถูกซ้ำเติมด้วยวิกฤตโควิดที่ทำให้แรงงานชาวฮ่องกงและชาวต่างชาติย้ายออกไปเป็นจำนวนมาก เนื่องจากฮ่องกงเลือกที่จะใช้มาตรการควบคุมโควิดที่คล้ายกับมาตรการ Zero-COVID ของจีน\n\nสำนักข่าว Bloomberg รายงานว่า นับแต่เดือนสิงหาคม 2018 แรงงานในฮ่องกงลดลง 6% เป็น 3.75 ล้านคน เกือบจะต่ำที่สุดในรอบทศวรรษ ขณะที่สำนักข่าว The Korea Times ระบุว่า ในปี 2020 แรงงานต่างชาติออกจากฮ่องกงไป 93,000 คน ขณะที่ปี 2021 ออกไป 23,000 คน และหนึ่งในอุตสาหกรรมที่ได้รับผลกระทบมากพอสมควรคือ อุตสาหกรรมการเงิน\n\nฮ่องกงถือเป็นศูนย์กลางที่ใหญ่ที่สุดแห่งหนึ่งของบรรดาเฮดจ์ฟันด์จากทั่วโลก ด้วยมูลค่าสินทรัพย์ภายใต้การบริหารราว 8.02 หมื่นล้านดอลลาร์ ณ เดือนมิถุนายนที่ผ่านมา อย่างไรก็ตาม มูลค่าดังกล่าวลดลงมา 17% จากปี 2019\n\nล่าสุด เมื่อ 22 กันยายนที่ผ่านมา มีรายงานออกมาว่า Rothschild & Co หนึ่งในบริษัทบริหารสินทรัพย์รายใหญ่ กำลังตัดสินใจที่จะย้ายสำนักงานใหญ่ออกจากฮ่องกงเพื่อไปยังดูไบ ส่วนหนึ่งก็เป็นผลจากการที่ตลาดหุ้น IPO ที่กำลังเติบโตอย่างมาก สวนทางกับในฮ่องกงที่ลดลง 78% จากปีก่อน\n\nจากการจัดอันดับศูนย์กลางทางการเงินของโลก ผ่านดัชนี Global Financial Centres ล่าสุด ฮ่องกงได้หล่นลงมาอยู่ในอันดับ 4 โดยถูกสิงคโปร์แซงหน้าขึ้นไปเป็นอันดับ 3 ในขณะที่อันดับ 1 และ 2 ยังคงเป็นนิวยอร์กและลอนดอน\n\nท่ามกลางสถานการณ์ต่างๆ ที่เกิดขึ้นล่าสุด ทำให้เกิดการตั้งคำถามในวงกว้างว่าฮ่องกงที่เคยเป็นศูนย์กลางทางการเงินของเอเชียและของโลก กำลังจะสูญเสียสถานะดังกล่าวไปหรือไม่ ขณะที่ฮ่องกงเองก็พยายามกลับมาเร่งเปิดประเทศและดึงแรงงานที่ย้ายออกไปให้เข้ามาอีกครั้ง\n\nในยุคที่หลายประเทศต่างแย่งชิงเพื่อก้าวขึ้นมาเป็นศูนย์กลางทางการเงิน ทำให้ฮ่องกงต้องเร่งทบทวนและหาทางออกให้กับสถานการณ์ที่เกิดขึ้น ซึ่งก็ดูเหมือนว่าฮ่องกงจะรู้ตัวอยู่แล้ว เพียงแต่จะทำได้ทันท่วงทีหรือไม่\n\nอ้างอิง:",
    "ชาวฮ่องกงร่วมอาลัยควีนอังกฤษ ส่งสัญญาณถึงจีนแผ่นดินใหญ่ นึกถึง ‘ยุคทองช่วงอาณานิคม’ – THE STANDARD": "นี่คือบรรยากาศที่เกิดขึ้นบนเกาะฮ่องกง มีชาวฮ่องกงจำนวนมากต่างมาวางช่อดอกไม้และร่วมถวายความอาลัยแด่สมเด็จพระราชินีนาถเอลิซาเบธที่ 2 อดีตพระประมุขของฮ่องกง เมื่อครั้งที่ฮ่องกงเคยตกเป็นอาณานิคมของจักรวรรดิอังกฤษ ภายหลังสงครามฝิ่น ตั้งแต่ปี 1841 ยาวนานถึง 156 ปี ซึ่งชาวฮ่องกงจำนวนไม่น้อยต่างเฝ้านึกถึงยุคทองเมื่อครั้งอดีต หลังรัฐบาลจีนแผ่นดินใหญ่ในปัจจุบันจำกัดสิทธิเสรีภาพในการผลักดันกระบวนการประชาธิปไตยอยู่ไม่น้อย\n\nทางการสหราชอาณาจักรส่งมอบฮ่องกงคืนให้แก่จีนในปี 1997 ภายใต้แนวคิด 1 ประเทศ 2 ระบบ พร้อมคำมั่นที่จะประกันว่าชาวฮ่องกงจะมีสิทธิในการใช้ชีวิต มีสิทธิเสรีภาพที่อาจหาไม่ได้ในจีนแผ่นดินใหญ่ ไปอีกอย่างน้อย 50 ปี ซึ่งตรงข้ามกับสิ่งที่เกิดขึ้นจริงไม่น้อย ขบวนการนักเคลื่อนไหวเพื่อประชาธิปไตยถูกลิดรอนสิทธิอย่างต่อเนื่อง จากกฎหมายด้านความมั่นคงที่ประกาศใช้เมื่อปี 2019 อีกทั้งผู้ที่จะก้าวขึ้นมาเป็นผู้บริหารเขตปกครองพิเศษฮ่องกงก็ได้รับเลือกจากรัฐบาลจีนแผ่นดินใหญ่ ซึ่งต้องเป็นผู้ที่มีความรักชาติและมีแนวนโยบายปรองดองกับรัฐบาลกลาง\n\nชาวฮ่องกงที่มาร่วมไว้อาลัยมีหลากหลายเจเนอเรชัน ส่วนใหญ่เป็นคนที่เคยอยู่ในช่วงที่ฮ่องกงเป็นอาณานิคมของอังกฤษ ซึ่งมองว่าฮ่องกงในยุคนั้นมีเสถียรภาพ เติบโตอย่างก้าวกระโดดในมิติต่างๆ โดยเฉพาะในทางเศรษฐกิจ ต่างจากจีนแผ่นดินใหญ่ที่ประสบกับปัญหาความวุ่นวายทางการเมือง รวมถึงเผชิญภาวะอดอยากครั้งใหญ่ (Great Famine) และการปฏิวัติวัฒนธรรม (Cultural Revolution)\n\nลี ในวัยราว 60 ปี เป็นหนึ่งในพลเมืองฮ่องกงที่นำดอกไม้มาร่วมไว้อาลัยแด่ควีนเอลิซาเบธที่ 2 บริเวณหน้าสถานกงสุลสหราชอาณาจักรประจำฮ่องกง โดยลีเผยว่า เขาไม่เคยซื้อดอกไม้มาก่อนในชีวิต แม้กระทั่งตอนหนุ่มๆ ที่จีบสาว ก็ไม่เคยเลือกซื้อเลย จนกระทั่งวันนี้\n\nลีรู้สึกขอบคุณควีนเอลิซาเบธที่ 2 ที่มีส่วนช่วยทำให้ฮ่องกงมีความเจริญมากยิ่งขึ้นในมิติต่างๆ เศรษฐกิจเติบโต สังคมเปิดรับความเป็นลิเบอรัลมากยิ่งขึ้น เชื่อมต่อกับประชาคมโลกมากยิ่งขึ้น พระองค์มีส่วนช่วยในการวางรากฐานระบบการศึกษา ระบบการแพทย์และสาธารณสุข ในช่วงที่ฮ่องกงอยู่ภายใต้การปกครองของสหราชอาณาจักร\n\nทางด้าน เท็ดฮุย อดีตสมาชิกสภาผู้แทนฮ่องกงเผยว่า ผมจำไม่ได้ว่าเคยเห็นชาวฮ่องกงร่วมไว้อาลัยต่อการจากไปของอดีตผู้นำคนไหนมากมายขนาดนี้มาก่อน\n\nภาพ: Peter Parks / AFP\n\nภาพ: Peter Parks / AFP\n\nภาพ: Sawayasu Tsuji / Getty Images\n\nภาพ: Peter Parks / AFP\n\nภาพประวัติศาสตร์ ครั้งสมเด็จพระราชินีนาถเอลิซาเบธที่ 2 แห่งสหราชอาณาจักรเสด็จฯ เยือนเกาะฮ่องกงอย่างเป็นทางการ เมื่อปี 1975\n\nภาพ: George Freston / Fox Photos / Getty Images\n\nอ้างอิง:",
    "Timeline สถานการณ์ COVID-19 ส.ค. 2022": "\n\nTCIJ รวบรวม Timeline สถานการณ์ (บางส่วน) ของการแพร่ระบาดของ COVID-19 จากเมื่อ 31 ธ.ค. 2019 จีนเป็นประเทศแรกในโลกที่ยืนยันว่ามีผู้ป่วยจำนวน 27 คนแรก ต่อมา ณ วันที่ 31 ส.ค. 2022 ทั่วโลกมีผู้ป่วย COVID-19 มากกว่า 606 ล้านคนแล้ว\n\n1 ส.ค. 2022\n\n- ศบค. รายงานสถานการณ์ COVID-19 ในไทย (1 ส.ค. 65) ผู้ป่วยใหม่ 2,108 ราย รักษาหาย 2,540 ราย เสียชีวิต 19 ราย ฉีดวัคซีน (31 ก.ค. 65) สะสม 141,612,958 โดส\n\n- เริ่มวันนี้ 1 ส.ค. 2565 ผู้มีภูมิคุ้มกันต่ำขอรับการฉีด LAAB ภูมิคุ้มกันสำเร็จรูป ได้ที่สถานพยาบาลซึ่ง คกก.โรคติดต่อจังหวัดกำหนด หวังช่วยลดป่วยหนัก และเสียชีวิตจาก COVID-19\n\n- รมว.สธ. ยืนยันยาโมลนูพิราเวียร์ยังเป็นยาควบคุมพิเศษ ใช้ในภาวะฉุกเฉิน สั่งจ่ายโดยแพทย์ หลังมีนักวิชาการโพสต์ภาพยาโมลนูพิราเวียร์ พร้อมอ้างว่าต้องพึ่งพาตัวเองเรื่องยา\n\n- อธิบดีกรมควบคุมโรค เชื่อสถานการณ์ COVID-19 จะคงที่ แต่ยังต้องเคร่งครัดมาตรการ 2U ห่วงกรณีรีบาวด์ ป่วยโควิดรับยาแพ็กซ์โลวิด แต่เกิดติดเชื้อซ้ำเหมือน “โจ ไบเดน” ชี้เป็นสาเหตุให้รับยาต้านต้องอยู่ในความดูแลของแพทย์\n\n- นิวซีแลนด์ เปิดประเทศเต็มรูปแบบอีกครั้ง สำหรับนักเดินทางจากทั่วโลก หลังต้องปิดพรมแดนเมื่อเดือน มี.ค. 2022 เนื่องจากการแพร่ระบาดของ COVID-19\n\n- มาเก๊า จะเปิดสถานบันเทิงและการบริการสาธารณะอีกครั้ง รวมทั้งอนุญาตให้นั่งรับประทานอาหารที่ร้านได้ตั้งแต่วันที่ 2 ส.ค. 2022 ในความพยายามจะกลับคืนสู่ภาวะปกติ หลังไม่พบผู้ติดเชื้อ COVID-19 เป็นเวลา 9 วันติดต่อกัน\n\n- เมียนมา ประกาศขยายมาตรการป้องกันโรค COVID-19 ออกไปจนถึงวันที่ 31 ส.ค. 2022 นี้\n\n- อิสราเอล เริ่มโครงการฉีดวัคซีน COVID-19 ทั่วประเทศสำหรับเด็กอายุ 6 เดือนถึง 5 ปี แล้ว หลังได้รับการอนุมัติให้ฉีดกับเด็กเล็กอายุต่ำกว่า 5 ปีเมื่อต้นเดือน ก.ค. 2022 ซึ่งเป็นไปตามคำแนะนำของคณะกรรมการผู้เชี่ยวชาญ\n\n2 ส.ค. 2022\n\n- ศบค. รายงานสถานการณ์ COVID-19 ในไทย (2 ส.ค. 65) ผู้ป่วยใหม่ 1,843 ราย รักษาหาย 2,514 ราย เสียชีวิต 27 ราย\n\n- อธิบดีกรมการแพทย์ เผยไทยพบภาวะรีบาวด์ป่วย COVID-19 ซ้ำแล้ว แต่ไม่ได้เก็บข้อมูลแน่ชัด ย้ำจึงเป็นสาเหตุไม่อยากให้ซื้อยาต้านไวรัสทานเอง เพราะยังเป็นยาควบคุมใช้ภาวะฉุกเฉิน มีผลข้างเคียงได้ เพิ่งใช้แค่ปีเดียว แจงภาวะรีบาวด์หายเอง แต่ควรอยู่ในความดูแลของแพทย์ เพื่อรับคำปรึกษามีตั้งแต่สังเกตอาการ จนถึงตรวจ RT-PCR\n\n- สปสช.หลังเปิดให้ผู้ติดเชื้อ COVID-19 โทรแจ้งอาการและขอรับยาผ่านสายด่วน 1330 สามารถส่งยาให้ผู้ป่วยใน กทม. และปริมณฑลเกือบ 2,000 ราย เผย สธ.สนับสนุนยาโมลนูพิราเวียร์ให้อีก 1.5 แสนเม็ด\n\n- เกาหลีใต้ พบผู้ป่วย COVID-19 รายใหม่พุ่งสูงกว่า 110,000 คน ทำสถิติสูงสุดในรอบกว่า 3 เดือน ท่ามกลางสถานการณ์ระบาดรุนแรงของเชื้อ COVID-19 โอไมครอนที่ทำให้ยอดผู้ป่วยติดเชื้อรายใหม่พุ่งสูงขึ้นอย่างรวดเร็ว\n\n- สหรัฐฯ แอปเปิลได้ยกเลิกคำสั่งให้พนักงานในสำนักงานส่วนใหญ่สวมหน้ากากอนามัยเพื่อป้องกันการแพร่ระบาดของโรค COVID-19\n\n3 ส.ค. 2022\n\n- ศบค. รายงานสถานการณ์ COVID-19 ในไทย (3 ส.ค. 65) ผู้ป่วยใหม่ 2,432 ราย รักษาหาย 2,472 ราย เสียชีวิต 32 ราย ฉีดวัคซีน (1 ส.ค. 65) สะสม 141,680,300 โดส\n\n- กรมการแพทย์ ชี้ไทยพบเด็กป่วย MIS-C หลังติด COVID-19 แล้วกว่า 100 คน แนะฉีดวัคซีนป้องกัน COVID-19 ลดความรุนแรงของโรค\n\n- “หมอธีระ” เปิดงานวิจัยโควิดรีบาวด์ และอาการ Long COVID ฉบับล่าสุดที่เพิ่งตีพิมพ์ของนักวิจัยประเทศสหรัฐฯ ระบุอาการผิดปกติจะเกิดได้กับทุกระบบของร่างกาย ทั้งทางเดินหายใจ ระบบประสาท อารมณ์ จิตเวช รวมทั้งเสี่ยงเกิดโรคเรื้อรัง และบ่งชี้ผู้หญิงเสี่ยงกว่าผู้ชาย\n\n4 ส.ค. 2022\n\nศบค.เปิดฉากทัศน์ป่วยโควิด-19 ใส่ท่อช่วยหายใจ-เสียชีวิตแนวโน้มน่าห่วง กราฟพุ่งเกินฉากทัศน์ แนะฉีดวัคซีนเข็มกระตุ้น\n\n- ศบค. รายงานสถานการณ์ COVID-19 ในไทย (4 ส.ค. 65) ผู้ป่วยใหม่ 2,166 ราย รักษาหาย 2,700 ราย เสียชีวิต 29 ราย\n\n- ศบค.เปิดฉากทัศน์ป่วยโควิด-19 ใส่ท่อช่วยหายใจ-เสียชีวิตแนวโน้มน่าห่วง กราฟพุ่งเกินฉากทัศน์ แนะฉีดวัคซีนเข็มกระตุ้น ส่วนอัตราการครองเตียงทั้งประเทศแค่ 17% ขณะกลุ่มเด็กนักเรียน ติดเชื้อในสถานศึกษาเพียง 5.66% นัดประชุมศบค.ชุดใหญ่ 19 ส.ค.นี้\n\n- สธ.ร่วม ตร.ปราบปรามยารักษาโควิดเถื่อน จับกุม 3 ผู้ต้องหา แอบนำเข้ายาจากอินเดีย มูลค่า 10 ล้านบาท มีทั้งฟาวิพิราเวียร์, โมลนูพิราเวียร์ และเรมดีสซิเวียร์ ถือเป็นยาไม่ขึ้นทะเบียนเตรียมทำลาย แจงยาต้านไวรัสไม่ใช่ยาสามัญประจำบ้าน ไม่จำเป็นต้องซื้อเก็บ\n\n- จีน ประกาศใช้มาตรการล็อกดาวน์ในหลายพื้นที่ของเมืองซานย่า ซึ่งเป็นเมืองท่องเที่ยวสำคัญที่ตั้งอยู่ทางตอนใต้ของมณฑลไหหลำ ตั้งแต่วันที่ 4 ส.ค. 2022 พร้อมสั่งให้ประชาชนลดการเดินทางออกไปซื้อของใช้จำเป็นลงเหลือเพียงสองวันต่อครั้ง และกำชับประชาชนบางส่วนให้อยู่แต่ในบ้าน\n\n- ฮ่องกง พบผู้ติดเชื้อ COVID-19 เพิ่มอีก 5,020 ราย และมีผู้เสียชีวิต 3 ราย ขณะที่ยอดผู้ติดเชื้อรายวันยังคงเพิ่มขึ้น ทั้งนี้มีการคาดว่าฮ่องกงจะผ่อนคลายมาตรการกักตัวสำหรับนักเดินทางในอีกไม่กี่วันข้างหน้า โดยฮ่องกงนั้นขึ้นชื่อว่าใช้มาตรการควบคุม COVID-19 ที่เข้มงวดมากที่สุดแห่งหนึ่งในโลก อย่างไรก็ดีนโยบายดังกล่าวในฮ่องกงไม่เข้มงวดเท่าจีนแผ่นดินใหญ่\n\n- ออสเตรเลีย มีการคาดการณ์ว่าการแพร่ระบาดโรค COVID-19 ในช่วงฤดูหนาวของออสเตรเลีย อาจถึงจุดสูงสุดเร็วกว่าที่ประเมินไว้\n\n- สหรัฐฯ นายแพทย์แอนโทนี เฟาชี แพทย์ใหญ่ประจำคณะทำงานด้านการควบคุมโรค COVID-19 ของทำเนียบขาวได้แนะนำให้ประชาชนชาวอเมริกันเข้ารับการฉีดวัคซีนเข็มบูสเตอร์ก่อนที่จะถึงช่วงฤดูหนาว\n\n- ญี่ปุ่น มีผู้ติดเชื้อ COVID-19 สูงที่สุดในโลกเป็นสัปดาห์ที่ 2 ติดต่อกัน\n\n5 ส.ค. 2022\n\n- ศบค. รายงานสถานการณ์ COVID-19 ในไทย (5 ส.ค. 65) ผู้ป่วยใหม่ 2,253 ราย รักษาหาย 2,483 ราย เสียชีวิต 34 ราย ฉีดวัคซีน (4 ส.ค. 65) สะสม 141,722,388 โดส\n\n- สมาคมจิตแพทย์โลกสะท้อนปัญหาทางจิตช่วง COVID-19 ถูกละเลย ทั้งทีมีปัญหาไม่แพ้โรคเรื้อรัง\n\n- ญี่ปุ่น ผู้เชี่ยวชาญระบุจำนวนผู้ติดเชื้อ COVID-19 บางพื้นที่ถึงจุดสูงสุดแล้ว นอกจากนี้บริษัทญี่ปุ่นหลายแห่งสั่งปิดสำนักงานชั่วคราว เลื่อนกระบวนการผลิต หรือห้ามพนักงานพูดคุยในขณะรับประทานอาหารเที่ยง ท่ามกลางสถานการณ์ระบาดรุนแรงของโรค COVID-19 ในประเทศ\n\n- เกาหลีเหนือ ประกาศสิ้นสุดการแพร่ระบาดระลอกแรกของ COVID-19 หลังผู้ป่วยทั้งหมดได้หายจากอาการไข้\n\n- เยอรมนี รัฐมนตรีสาธารณสุขผู้ซึ่งเป็นนักระบาดวิทยาที่เป็นผู้นำการรับมือกับ COVID-19 มีผลการตรวจหาเชื้อเป็นบวก\n\n6 ส.ค. 2022\n\n- ศบค. รายงานสถานการณ์ COVID-19 ในไทย (6 ส.ค. 65) ผู้ป่วยใหม่ 2,381 ราย รักษาหาย 2,209 ราย เสียชีวิต 35 ราย ฉีดวัคซีน (5 ส.ค. 65) สะสม 141,814,894 โดส\n\n- รมว.สธ. มอบ สปสช.จัดระบบดูแลผู้ป่วย COVID-19 ช่วยเสริมแรงโรงพยาบาล ย้ำการรับบริการผ่านระบบ Telemedicine หากแพทย์เห็นว่าจำเป็นต้องได้รับยาก็จะจัดส่งยาฟาวิพิราเวียร์หรือโมนูลพิราเวียร์ให้ถึงบ้านแน่นอน\n\n- ผลการศึกษาชิ้นล่าสุดที่ตีพิมพ์ในวารสาร The Lancet พบว่าผู้ติดเชื้อ COVID-19 ราว 1 ใน 8 คน มีอาการโควิดระยะยาว หรือ Long Covid อย่างน้อยหนึ่งอาการ ซึ่งเป็นการวิจัยชิ้นแรกที่มุ่งศึกษาผลระยะยาวจาก COVID-19 และยังเป็นการวิจัยชิ้นสำคัญที่ศึกษาผลกระทบในกลุ่มผู้ไม่ติดเชื้อด้วย\n\n- รายงานขององค์การอนามัยโลก (WHO) ระบุว่าจำนวนผู้ติดเชื้อ COVID-19 รายใหม่ทั่วโลกลดลงร้อยละ 9 ในสัปดาห์ที่ผ่านมา โดยพบผู้ติดเชื้อรายใหม่ 6.5 ล้านคน ทั้งนี้ผู้ติดเชื้อรายใหม่ลดลงร้อยละ 35 ในยุโรป แต่เพิ่มขึ้นราวร้อยละ 20 ในแปซิฟิกตะวันตก และร้อยละ 5 ในแอฟริกา ขณะที่จำนวนผู้เสียชีวิตเพิ่มขึ้นร้อยละ 44 ในแปซิฟิกตะวันตก และ ร้อยละ 26 ในตะวันออกกลาง ส่วนในยุโรปผู้เสียชีวิตลดลงร้อยละ 25 ก่อนหน้านี้องค์การอนามัยโลกเตือนว่า การเฝ้าระวังที่ลดน้อยลงในหลายประเทศ ทั้งการตรวจหาเชื้อ การรายงานผล รวมถึงระบบแจ้งเตือนต่างๆ น่าจะมีส่วนทำให้ตัวเลขผู้ติดเชื้อถูกประเมินต่ำกว่าความเป็นจริง นอกจากนี้เชื้อโอมิครอนสายพันธุ์ย่อย บีเอ.5 และ บีเอ.4 ก็เป็นปัจจัยสำคัญที่ทำให้เกิดการระบาดระลอกล่าสุดทั่วโลก โดยพบผู้ติดเชื้อสายพันธุ์ย่อย บีเอ.5 คิดเป็นสัดส่วนสูงถึง ร้อยละ 64-70\n\n7 ส.ค. 2022\n\n- ศบค. รายงานสถานการณ์ COVID-19 ในไทย (7 ส.ค. 65) ผู้ป่วยใหม่ 2,250 ราย รักษาหาย 1,939 ราย เสียชีวิต 35 ราย ฉีดวัคซีน (6 ส.ค. 65) สะสม 141,913,395 โดส\n\n- จีน ผ่อนคลายการระงับเที่ยวบินที่มีผู้ติดเชื้อ COVID-19 เข้าสู่ประเทศลงเหลือ 1 สัปดาห์ นับเป็นสัญญาณบ่งชี้ว่าจีนอาจผ่อนคลายมาตรการควบคุมพรมแดนลงเร็วๆ นี้\n\n- จีน นักท่องเที่ยวกว่า 80,000 คน ติดอยู่ในมณฑลไห่หนาน หลังเกิดการระบาดของโรค COVID-19\n\n- สหรัฐฯ แพทย์ประจำทำเนียบขาวเผยประธานาธิบดีโจ ไบเดน ของสหรัฐ มีผลตรวจโรค COVID-19 เป็นลบ หลังติดเชื้อโรคดังกล่าวนานหลายวัน\n\n8 ส.ค. 2022\n\n\n\nสัปดาห์แรกของเดือน ส.ค. 2565 (31 ก.ค.-6 ส.ค. 2565) ที่กรมควบคุมโรคมีการสรุปตัวเลขเป็นรายสัปดาห์ พบว่ามีผู้ติดเชื้อนอกโรงพยาบาล (ATK+) เพิ่มขึ้นจำนวน 235,753 ราย (เฉลี่ยวันละ 33,679 ราย)\n\n- ศบค. รายงานสถานการณ์ COVID-19 ในไทย (8 ส.ค. 65) ผู้ป่วยใหม่ 1,842 ราย รักษาหาย 2,015 ราย เสียชีวิต 34 ราย ฉีดวัคซีน (7 ส.ค. 65) สะสม 141,943,337 โดส\n\n- กรมควบคุมโรค กระทรวงสาธารณสุข (สธ.) ได้จัดทำข้อมูลสรุปตัวเลขผู้ติดเชื้อนอกโรงพยาบาล (ATK+) สัปดาห์ที่ 31 หรือเป็นสัปดาห์ที่ 5 ตั้งแต่จัดทำข้อมูล หรือเป็นสัปดาห์แรกของเดือน ส.ค. 2565 (31 ก.ค.-6 ส.ค. 2565) ที่กรมควบคุมโรคมีการสรุปตัวเลขเป็นรายสัปดาห์ พบว่ามีผู้ติดเชื้อนอกโรงพยาบาล (ATK+) เพิ่มขึ้นจำนวน 235,753 ราย (เฉลี่ยวันละ 33,679 ราย) และหากรวมตัวเลข 4 สัปดาห์ก่อนหน้านี้ พบว่าผู้ติดเชื้อนอกโรงพยาบาลที่ ATK เป็นบวก มีจำนวน 953,286 รายแล้ว โดย 4 สัปดาห์ก่อนหน้านี้ ผู้ติดเชื้อนอกโรงพยาบาลที่ ATK เป็นบวก จำนวน 699,533 ราย และรวมตัวเลขสะสมทั้งหมด 7,105,849 คน\n\n- ศูนย์จีโนมทางกรแพทย์ ระบุทั่วโลกจับตา “โอมิครอน” สายพันธุ์ย่อย BA.4.6 เป็นสายพันธุ์ใหม่ที่น่ากังวลแพร่เชื้อไว ระบาดเร็ว เหนือกว่าทุกสายพันธุ์ ยังไม่พบในไทย\n\n- อธิบดีกรมวิทยาศาสตร์การแพทย์ เผยผลสุ่มตรวจสายพันธุ์ย่อย COVID-19 วันที่ 30 ก.ค. – 5 ส.ค.2565 จำนวน 382 ตัวอย่าง สัดส่วน BA.4/BA.5 ยังมากที่สุด 322 ตัวอย่าง แต่พบสายพันธุ์ BA.2.75 แล้ว 5 คน\n\n- คณะกรรมการโรคติดต่อแห่งชาติ เห็นชอบกรอบนโยบาย-แนวทางปฏิบัติ การบริหารจัดการ COVID-19 ให้สอดคล้องสถานการณ์ปัจจุบัน พร้อมปรับโรค COVID-19 จากโรคติดต่ออันตราย เป็นโรคติดต่อที่ต้องเฝ้าระวัง คาดเริ่ม 1 ต.ค. 2565 นี้\n\n- มาเก๊า สั่งให้ประชาชนตรวจหาเชื้อ COVID-19 อย่างน้อย 2 วัน หลังมีผู้เดินทางจากมาเก๊าไปเมืองจูไห่ที่อยู่ใกล้กันมีผลตรวจหาเชื้อเป็นบวก\n\n- สหรัฐฯ ประธานาธิบดีโจ ไบเดน ยกเลิกการกักตัวแล้ว เนื่องจากผลการตรวจหาเชื้อเป็นลบ 2 วันติดต่อกัน หลังจากติดเชื้อ COVID-19\n\n- ทิเบต รายงานพบผู้ติดเชื้อ COVID-19 จำนวน 4 รายเมื่อวันที่ 7 ส.ค. 2022 ซึ่งนับเป็นครั้งแรกของภูมิภาคนี้ตั้งแต่มีการระบาดเกิดขึ้นในเดือน ม.ค. 2563 หรือในรอบกว่า 900 วัน\n\n9 ส.ค. 2022\n\n- ศบค. รายงานสถานการณ์ COVID-19 ในไทย (9 ส.ค. 65) ผู้ป่วยใหม่ 1,955 ราย รักษาหาย 2,294 ราย เสียชีวิต 33 ราย ฉีดวัคซีน (8 ส.ค. 65) สะสม 141,963,122 โดส\n\n- อธิบดีกรมควบคุมโรค ย้ำลดระดับเตือนภัย COVID-19 เหลือโรคติดต่อเฝ้าระวัง เริ่ม 1 ต.ค. 2565 นี้ สอดคล้องกับสถานการณ์ หลัง WHO เตรียมทบทวนระดับเตือนภัยโรคเช่นกัน\n\n- อธิบดีกรมควบคุมโรคแจงให้ รพ.-คลินิกซื้อยาต้านไวรัส COVID-19 เอง 1 ก.ย. 2565 ไม่ใช่คนเรียกร้อง แต่วางแผนมา 3-4 เดือนแล้ว ต่างประเทศไม่มีการซื้อยาปฏิชีวนะในร้านขายยา เพราะเป็นยาอันตราย\n\n- ทิเบต ปูพรมตรวจหาเชื้อ COVID-19 รวมถึง 2 เมืองที่ใหญ่ที่สุดของทิเบต เพื่อต่อสู้กับการแพร่ระบาด ขณะที่ยอดผู้ติดเชื้อเพิ่มขึ้นจากคลัสเตอร์มณฑลไห่หนานและเขตปกครองตนเองซินเจียงทางตะวันตกของจีน\n\n- ญี่ปุ่น ประกาศแผนฉีดวัคซีนป้องกันโรค COVID-19 สายพันธ์โอมิครอนตัวใหม่ โดยวัคซีนดังกล่าวผ่านการพิจารณาแล้วว่ามีประสิทธิภาพในการต้านทานเชื้อไวรัสโอมิครอน สายพันธุ์ย่อย โดยจะดำเนินการฉีดให้ประชาชนอย่างเร็วที่สุดตั้งแต่ช่วงกลางเดือน ต.ค. 2022 นี้เป็นต้นไป\n\n10 ส.ค. 2022\n\n- ศบค. รายงานสถานการณ์ COVID-19 ในไทย (10 ส.ค. 65) ผู้ป่วยใหม่ 2,335 ราย รักษาหาย 2,151 ราย เสียชีวิต 32 ราย\n\n- จีน พายุโซนร้อน “มู่หลาน” (Mulan) กำลังแรงมีแนวโน้มจะเคลื่อนตัวผ่านทะเลจีนใต้ในวันนี้ และอาจกระทบต่อเกาะไหหลำที่กำลังมีการตรวจหาเชื้อ COVID-19 ครั้งใหญ่\n\n- ญี่ปุ่น รายงานพบผู้ติดเชื้อ COVID-19 วันเดียวถึง 250,403 คน ซึ่งนับเป็นตัวเลขผู้ติดเชื้อรายวันสูงสุด ทำลายสถิตก่อนหน้าเมื่อวันที่ 3 ส.ค. 2022 ที่มีตัวเลขอยู่ที่ 249,830 คน ขณะที่มีผู้เสียชีวิต 251 คน\n\n- บริษัทยาในญี่ปุ่นแจ้งผลการทดลองยาชนิดรับประทานที่อยู่ระหว่างการพัฒนาว่าผลการทดลองก่อนการทดสอบทางคลินิกกับคนพบว่า มีประสิทธิภาพในการป้องกันการติดเชื้อ COVID-19 สายพันธุ์โอไมครอน สายพันธุ์ย่อย บีเอ.2.75 (BA.2.75) ที่พบในญี่ปุ่น\n\n11 ส.ค. 2022\n\n- ศบค. รายงานสถานการณ์ COVID-19 ในไทย (11 ส.ค. 65) ผู้ป่วยใหม่ 2,316 ราย รักษาหาย 2,076 ราย เสียชีวิต 35 ราย ฉีดวัคซีน (10 ส.ค. 65) สะสม 142,056,749 โดส\n\n- ญี่ปุ่น พบผู้ป่วย COVID-19 รายใหม่รอบวันที่ 1-7 ส.ค. 2022 เกือบ 1.5 ล้านคน สูงที่สุดในโลกเป็นสัปดาห์ที่ 3 ติดต่อกัน และคิดเป็นร้อยละ 20 ของยอดผู้ป่วย COVID-19 ทั่วโลกกว่า 6.9 ล้านคน\n\n- จีน หลายเมืองประกาศใช้มาตรการล็อกดาวน์และข้อจำกัดครั้งใหม่ในวันนี้ เพื่อควบคุมการระบาดของโรค COVID-19 ที่อาจส่งผลกระทบต่อเศรษฐกิจท้องถิ่น\n\n- เกาหลี กระทรวงการรวมชาติของเกาหลีใต้แสดงความผิดหวัง หลังจากนางคิม โย จอง น้องสาวผู้ทรงอิทธิพลของนายคิม จอง อึน ผู้นำสูงสุดของเกาหลีเหนือกล่าวโทษใบปลิวจากเกาหลีใต้เป็นต้นเหตุการระบาดของ COVID-19 ในเกาหลีเหนือ\n\n12 ส.ค. 2022\n\n- ศบค. รายงานสถานการณ์ COVID-19 ในไทย (12 ส.ค. 65) ผู้ป่วยใหม่ 2,455 ราย รักษาหาย 2,142 ราย เสียชีวิต 33 ราย ฉีดวัคซีน (11 ส.ค. 65) สะสม 142,099,710 โดส\n\n- ฮ่องกง ประชากรในฮ่องกงหดตัวลงเป็นปีที่ 2 เนื่องจากมาตการควบคุมการระบาดของเชื้อ COVID-19 เป็นอุปสรรคต่อการเดินทางเข้ามาของแรงงานใหม่และอัตราการเกิดลดลง แต่รัฐบาลไม่ได้กล่าวถึงการที่ประชาชนพากันอพยพออกไปหลังจากมีการใช้กำลังกวาดล้างกลุ่มเคลื่อนไหวเรียกร้องประชาธิปไตย\n\n- นิวซีแลนด์ เรือสำราญลำแรกนับตั้งแต่ COVID-19 ระบาด เข้าเทียบท่าเมืองออกแลนด์แล้ว ส่งสัญญาณการท่องเที่ยวนิวซีแลนด์กลับคืนสู่ภาวะปกติ\n\n- ลาว พบผู้ติดเชื้อ COVID-19 ในชุมชน เพิ่มขึ้นอย่างต่อเนื่อง โดยพบผู้ติดเชื้อรายใหม่ 90 คน ในรอบ 24 ชั่วโมงที่ผ่านมา ซึ่งในจำนวนนี้ 64 คน อยู่ในนครหลวงเวียงจันทน์\n\n13 ส.ค. 2022\n\n- ศบค. รายงานสถานการณ์ COVID-19 ในไทย (13 ส.ค. 65) ผู้ป่วยใหม่ 2,140 ราย รักษาหาย 1,898 ราย เสียชีวิต 35 ราย ฉีดวัคซีน (12 ส.ค. 65) สะสม 142,161,630 โดส\n\n- ศ.นพ.ยง ภู่วรวรรณ หัวหน้าศูนย์เชี่ยวชาญเฉพาะด้านไวรัสวิทยา คลินิกภาควิชากุมารเวชศาสตร์ คณะแพทยศาสตร์ จุฬาลงกรณ์มหาวิทยาลัย ชี้ “ลองโควิด” ไม่ได้เกิดกับทุกคน พบในผู้ป่วยอาการหนัก ใส่ท่อช่วยหายใจ นอนไอซียู แต่จากนั้นจะค่อยๆ ดีขึ้น ส่วนใหญ่เป็นเรื่องของความรู้สึก ทั้งนอนไม่หลับ เบื่ออาหาร\n\n- สหรัฐฯ ในช่วงสัปดาห์ที่ผ่านมาสำนักข่าวเอบีซี นิวส์รายงานว่าแม้มีความคืบหน้าในเชิงบวก แต่สหรัฐฯ ก็ยังคงพบผู้เสียชีวิตจาก COVID-19 ในระดับสูงอย่างต่อเนื่องด้วยจำนวนเกือบ 400 รายต่อวัน และยังไม่มีทีท่าว่าจะลดลงอย่างมีนัยสำคัญนับตั้งแต่ฤดูใบไม้ผลิ\n\n14 ส.ค. 2022\n\n- ศบค. รายงานสถานการณ์ COVID-19 ในไทย (14 ส.ค. 65) ผู้ป่วยใหม่ 1,773 ราย รักษาหาย 2,576 ราย เสียชีวิต 30 ราย ฉีดวัคซีน (13 ส.ค. 65) สะสม 142,180,033 โดส\n\n- ศ.นพ.ยง ภู่วรวรรณ หัวหน้าศูนย์เชี่ยวชาญเฉพาะด้านไวรัสวิทยา คลินิกภาควิชากุมารเวชศาสตร์ คณะแพทยศาสตร์ จุฬาลงกรณ์มหาวิทยาลัย ชี้ “ลองโควิด” ไม่ได้เกิดกับทุกคน พบในผู้ป่วยอาการหนัก ใส่ท่อช่วยหายใจ นอนไอซียู แต่จากนั้นจะค่อยๆ ดีขึ้น ส่วนใหญ่เป็นเรื่องของความรู้สึก ทั้งนอนไม่หลับ เบื่ออาหาร\n\n- จีน พบผู้ติดเชื้อ COVID-19 รายใหม่ในประเทศเพิ่มอีก 623 ราย ซึ่งส่วนหนึ่งอยู่ในมณฑลไห่หนาน (ไหหลำ) 494 ราย\n\n- สหรัฐฯ ศูนย์ควบคุมและป้องกันโรค (CDC) ได้ประกาศผ่อนคลายคำแนะนำเกี่ยวกับโรค COVID-19 โดยระบุว่าขณะนี้ไวรัสมีความเสี่ยงลดลงอย่างมากที่จะทำให้เกิดการเจ็บป่วยอย่างรุนแรง, การเข้ารักษาในโรงพยาบาล และการเสียชีวิต เมื่อเทียบกับช่วงเริ่มต้นของการแพร่ระบาด\n\n- ญี่ปุ่น นักวิจัยในญี่ปุ่นระบุว่าสารภูมิต้านทาน หรือ แอนติบอดีที่ได้มาจากการติดเชื้อ COVID-19 สายพันธุ์ใหม่สายพันธุ์ย่อยโอไมครอน BA.5 อาจมีประสิทธิภาพต่ำลงในการป้องกันสายพันธุ์ย่อย BA.2.75 ที่ใหม่กว่า\n\n15 ส.ค. 2022\n\n- ศบค. รายงานสถานการณ์ COVID-19 ในไทย (15 ส.ค. 65) ผู้ป่วยใหม่ 1,663 ราย รักษาหาย 2,335 ราย เสียชีวิต 30 ราย ฉีดวัคซีน (14 ส.ค. 65) สะสม 142,201,901 โดส\n\n- การศึกษาชิ้นเล็กๆ จากสถาบันสุขภาพแห่งชาติของสหรัฐฯ หรือ NIH ระบุว่าการตอบสนองของระบบภูมิคุ้มกันที่เกิดจากการติดเชื้อโควิด-19 อาจทำให้หลอดเลือดในสมองได้รับความเสียหาย และปฏิกิริยาดังกล่าวอาจนำไปสู่ปัญหาทางระบบประสาทที่เรียกว่าโควิดระยะยาว หรือ Long COVID ได้\n\n- จีน มณฑลไห่หนาน (ไหหลำ) รายงานพบผู้ติดเชื้อ COVID-19 มากกว่า 1,000 รายในวันอาทิตย์ (14 ส.ค.) ขณะที่นักท่องเที่ยวซึ่งตกค้างอยู่ในมณฑลออกมาประท้วงในช่วงสุดสัปดาห์ที่ผ่านมา\n\n- จีน เซี่ยงไฮ้ ศูนย์กลางทางการเงินของจีนประกาศว่าจะกลับมาเปิดโรงเรียนทุกแห่ง รวมถึงโรงเรียนอนุบาล ประถม และมัธยมในวันที่ 1 ก.ย. 2022 หลังจากต้องปิดโรงเรียนเป็นเวลาหลายเดือน เพื่อสกัดการแพร่ระบาดของโรค COVID-19\n\n- สหรัฐฯ เดอะวอลล์สตรีตเจอร์นัล (WSJ) รายงานว่าจำนวนวีซ่านักเรียนนักศึกษาของสหรัฐที่ออกให้แก่ชาวจีนลดลงมากกว่า 50% ในช่วงครึ่งแรกของปี 2022 เมื่อเทียบกับระดับก่อนเกิดการระบาดของโรค COVID-19 โดยสหรัฐ กำลังร่วงจากอันดับ 1 ประเทศที่นักเรียนนักศึกษาชาวจีนต้องการศึกษาต่อในระดับอุดมศึกษามากที่สุด\n\n16 ส.ค. 2022\n\n- ศบค. รายงานสถานการณ์ COVID-19 ในไทย (16 ส.ค. 65) ผู้ป่วยใหม่ 1,508 ราย รักษาหาย 2,023 ราย เสียชีวิต 29 ราย ฉีดวัคซีน (15 ส.ค. 65) สะสม 142,217,962 โดส\n\n- สธ.เตรียมนำเรื่องปรับลดระดับโควิด-19 จากโรคติดต่ออันตราย เป็นโรคติดต่อเฝ้าระวัง หารือ ศบค.ชุดใหญ่ 19 ส.ค.นี้ พร้อมปรับลดวันรักษาจาก 7+3 วัน เป็น 5+5 วัน และโมลนูพิราเวียร์จะเป็นยาหลักในการรักษา\n\n- อังกฤษ เป็นประเทศแรกที่อนุมัติใช้วัคซีนรุ่นใหม่ของโมเดอร์นา ซึ่งพัฒนาให้ป้องกันไวรัส COVID-19 ทั้งสายพันธุ์ดั้งเดิมและโอมิครอน\n\n17 ส.ค. 2022\n\n- ศบค. รายงานสถานการณ์ COVID-19 ในไทย (17 ส.ค. 65) ผู้ป่วยใหม่ 2,461 ราย รักษาหาย 2,243 ราย เสียชีวิต 28 ราย ฉีดวัคซีน (16 ส.ค. 65) สะสม 142,253,749 โดส\n\n- สหรัฐฯ นางจิล ไบเดน สุภาพสตรีหมายเลขหนึ่งของสหรัฐฯ มีผลตรวจติดเชื้อ COVID-19 แต่มีอาการป่วยเพียงเล็กน้อย ขณะที่ประธานาธิบดีโจ ไบเดน ของสหรัฐ ยังคงมีผลตรวจหาเชื้อเป็นลบหลังจากที่เพิ่งหายป่วยจากโรคโควิดเมื่อวันที่ 7 ส.ค. 2022\n\n- จีน สำนักงานใหญ่ด้านการป้องกันและควบคุมโรค COVID-19 ประจำมณฑลไห่หนาน (ไหหลำ) ทางตอนใต้ของจีน เผยว่าไห่หนานเตรียมห้องสำหรับการกักตัว 26,103 ห้อง และเตียงชั่วคราว 21,003 เตียง เมื่อนับถึงวันอังคาร (16 ส.ค.) เพื่อรับมือการกลับมาระบาดรอบล่าสุดของโรค COVID-19\n\n18 ส.ค. 2022\n\n- ศบค. รายงานสถานการณ์ COVID-19 ในไทย (18 ส.ค. 65) ผู้ป่วยใหม่ 2,143 ราย รักษาหาย 2,023 ราย เสียชีวิต 29 ราย\n\n- จีน ตลอดหลายวันที่ผ่านมา จำนวนผู้ติดเชื้อ COVID-19 รายใหม่ในจีนยังเพิ่มขึ้นอย่างต่อเนื่อง วันนี้ทางการรายงานว่ามีผู้ติดเชื้อ 3,570 คน\n\n- จีน เมืองเซี่ยเหมินในมณฑลฝูเจี้ยนของจีนไม่เพียงสั่งตรวจหาเชื้อ COVID-19 ในชาวประมงเท่านั้น แต่ยังให้ตรวจหาเชื้อโควิดในปลาที่ชาวประมงจับมาจากทะเล ซึ่งสะท้อนให้เห็นถึงการใช้มาตรการป้องกันการระบาดของโรค COVID-19 อย่างเข้มงวดตามนโยบายทำให้ยอดผู้ป่วยโควิดเป็นศูนย์ของจีน\n\n19 ส.ค. 2022\n\n- ศบค. รายงานสถานการณ์ COVID-19 ในไทย (18 ส.ค. 65) ผู้ป่วยใหม่ 2,110 ราย รักษาหาย 2,028 ราย เสียชีวิต 27 ราย ฉีดวัคซีน (18 ส.ค. 65) สะสม 142,324,408 โดส\n\n- โฆษก ศบค.เผยสถานการณ์ COVID-19 พบเพิ่มขึ้นใน 44 จังหวัด กทม. นนทบุรี สมุทรปราการ ส่วนยอดผู้ป่วยหนัก-ใส่ท่อช่วยหายใจรายสัปดาห์แตะเส้นสีแดง\n\n- ศบค.อนุมัติให้หน่วยบริการนอกสังกัด กระทรวงสาธารณสุข จัดซื้อยา COVID-19 ได้, ร้านยาสามารถจ่ายยาได้ตามใบสั่งแพทย์ ส่วนตั้งแต่วันที่ 1 ต.ค.2565 หน่วยบริการในสังกัด กระทรวงสาธารณสุข สามารถจัดซื้อยาได้\n\n- ญี่ปุ่น กำลังเผชิญกับการระบาดของโรค COVID-19 ระลอกที่ 7 โดยมีผู้ติดเชื้อพุ่งสูงขึ้นจนทำให้ระบบการแพทย์ตึงตัวอีกครั้ง ทั้งนี้จากข้อมูลกระทรวงสาธารณสุขญี่ปุ่นระบุว่า เมื่อเดือน ก.ค. 2022 พบผู้ติดเชื้อ COVID-19 รายใหม่ในประเทศกว่า 6 ล้านคน และใน 9 วันจาก 11 วันนับถึงเมื่อวันที่ 18 ส.ค. 2022 มีผู้เสียชีวิตเกินวันละ 200 คน ขณะที่เมื่อ 18 ส.ค. 2022 วันเดียวมีผู้เสียชีวิต 287 คน และติดเชื้อรายใหม่ 255,534 คน ซึ่งเป็นครั้งที่ 2 ที่จำนวนผู้ติดเชื้อรายวันสูงเกิน 250,000 คน นับตั้งแต่เริ่มเกิดการระบาดของ COVID-19\n\n- อิตาลี พบผู้ติดเชื้อรายใหม่เพิ่มมากขึ้นตั้งแต่กลางเดือน มิ.ย. ถึงกลางเดือน ก.ค. 2022 จากนั้นได้ลดลงเรื่อยๆ จนกระทั่งเมื่อ 2-3 วันที่ผ่านมา โดยข้อมูลล่าสุดจากกระทรวงสาธารณสุขอิตาลีระบุว่าพบผู้ติดเชื้อ COVID-19 รายใหม่กว่า 27,000 คน เมื่อวันที่ 18 ส.ค. 2022 ซึ่งแม้จะลดลงจากกว่า 36,000 คน ในวันก่อนหน้า แต่ก็ยังเป็นตัวเลขที่เพิ่มขึ้นราว 3 เท่าจากเมื่อหลายวันก่อนที่มีจำนวนไม่ถึง 10,000 คน\n\n20 ส.ค. 2022\n\n- ศบค. รายงานสถานการณ์ COVID-19 ในไทย (20 ส.ค. 65) ผู้ป่วยใหม่ 1,902 ราย รักษาหาย 1,902 ราย เสียชีวิต 29 ราย ฉีดวัคซีน (19 ส.ค. 65) สะสม 142,363,254 โดส\n\n- เกาหลีเหนือ นำเข้าหน้ากากอนามัยจากจีนจำนวนมากกว่า 1 ล้านชิ้น และถุงมือยางประมาณ 15,000 คู่ จากประเทศจีนในเดือน ก.ค. 2022 ไม่นานก่อนจะประกาศชัยชนะเหนือการระบาดของเชื้อไวรัสโรคโควิด-19\n\n21 ส.ค. 2565\n\n- ศบค. รายงานสถานการณ์ COVID-19 ในไทย (21 ส.ค. 65) ผู้ป่วยใหม่ 1,968 ราย รักษาหาย 2,252 ราย เสียชีวิต 27 ราย\n\n- ญี่ปุ่น กำลังเผชิญ COVID-19 ระบาดระลอกที่ 7 เฉพาะเด็กวัย 5-11 ขวบ มีอัตราการติดเชื้อรายสัปดาห์ ระหว่างวันที่ 23-29 ก.ค. 2022 มากถึง 336,500 คน หรือกว่า 1 ใน 4 ของการติดเชื้อทั้งประเทศ และมากกว่าช่วงที่มีการระบาดสูงสุดของการระบาดระลอกที่ 6 ถึง 2 เท่า ส่วนสัปดาห์สิ้นสุดวันที่ 12 ส.ค. 2022 มีเด็กติดเชื้อรายใหม่ราว 288,900 คน ทำให้ต้องปิดโรงเรียนเตรียมอนุบาลและโรงเรียนประถมมากกว่า 100 แห่งทั่วประเทศ ขณะที่อัตราการฉีดวัคซีนของเด็กวัยนี้ยังคงเป็นไปอย่างเชื่องช้า โดยมีเด็กฉีดเข็มที่ 2 เพียงร้อยละ 18.8 นับจนถึงวันที่ 15 ส.ค. 2022 ทั้งที่ญี่ปุ่นเริ่มฉีดวัคซีนให้เด็กตั้งแต่เดือน ก.พ. 2022 เทียบกับผู้ใหญ่ที่ฉีด 2 เข็มแล้วมากกว่าร้อยละ 81\n\n- จีน ตรวจพบผู้ป่วย COVID-19 ที่ติดเชื้อในท้องถิ่นแบบไม่แสดงอาการรวม 1,628 ราย ซึ่งส่วนหนึ่งอยู่ในไห่หนาน 625 ราย เขตปกครองตนเองทิเบต (ซีจ้าง) 560 ราย ขณะเดียวกันแผ่นดินใหญ่มีผู้ป่วยออกจากโรงพยาบาลหลังหายดีรวม 396 ราย ทำให้ยอดผู้ป่วยหายดีสะสมอยู่ที่ 225,749 ราย เมื่อนับถึงวันเสาร์ (20 ส.ค.) ซึ่งเป็นวันที่ไม่มีรายงานผู้ป่วยเสียชีวิตเพิ่มเติม ทำให้ยอดผู้ป่วยเสียชีวิตรวมอยู่ที่ 5,226 ราย\n\n- อิตาลี พบเคสแรก ของผู้ป่วย ฝีดาษลิง-โควิด-HIV-1 ในอิตาลี\n\n22 ส.ค. 2022\n\n- ศบค. รายงานสถานการณ์ COVID-19 ในไทย (22 ส.ค. 65) ผู้ป่วยใหม่ 1,531 ราย รักษาหาย 2,298 ราย เสียชีวิต 28 ราย ฉีดวัคซีน (21 ส.ค. 65) สะสม 142,467,918 โดส\n\n- รมว.สาธารณสุข ยอมรับว่า ขณะนี้พบว่าบางจังหวัดมีการระบาดเป็นระยะแบบ Small wave แต่ยังรับมือได้ ขณะที่การรักษา ยืนยันใช้สูตร 5+5 คือ รักษาตัว 5 วันและสังเกตอาการ 5 วัน เพราะมีข้อมูลวิชาการสนับสนุน ผ่านการกลั่นกรองจากมติที่ประชุม ศบค.ชุดเล็ก ที่มีกรรมการวิชาการ การแพทย์ ตัวแทนจากกรมควบคุมโรค กรมการแพทย์ กรมต่าง ๆ จาก สธ.มาแล้ว\n\n- ฟิลิปปินส์ เด็กนักเรียนในฟิลิปปินส์กลับเข้าชั้นเรียนเป็นวันแรกซึ่งเป็นวันเปิดภาคการศึกษา เด็กส่วนใหญ่ได้ไปโรงเรียนเป็นครั้งแรกนับตั้งแต่ COVID-19 เริ่มระบาดเมื่อ 2 ปีก่อน\n\n- จีน พบผู้ติดเชื้อโควิด-19 รายใหม่เพิ่มอีก 1,824 ราย เมื่อวันที่ 21 ส.ค. 2022 ซึ่งเป็นระดับสูงสุดในรอบ 3 เดือน โดยเกาะไหหลำ ซึ่งตั้งอยู่ทางตอนใต้จีน พบผู้ติดเชื้อ 426 ราย ซึ่งมากที่สุดในบรรดาจังหวัดที่พบการติดเชื้อ ขณะที่การแพร่ระบาดยังคงลุกลามในซินเจียงและทิเบต\n\n23 ส.ค. 2022\n\n- ศบค. รายงานสถานการณ์ COVID-19 ในไทย (23 ส.ค. 65) ผู้ป่วยใหม่ 1,488 ราย รักษาหาย 2,394 ราย เสียชีวิต 26 ราย ฉีดวัคซีน (22 ส.ค. 65) สะสม 142,481,893 โดส\n\n- ญี่ปุ่น หนังสือพิมพ์นิกเคอิรายงานว่ารัฐบาลญี่ปุ่นอาจจะยกเลิกข้อกำหนดเรื่องการตรวจหาเชื้อ COVID-19 ก่อนเดินทาง สำหรับนักเดินทางที่เข้าประเทศญี่ปุ่น\n\n- ญี่ปุ่น กระทรวงศึกษาธิการ วัฒนธรรม กีฬา วิทยาศาสตร์และเทคโนโลยี สำรวจจำนวนผู้ติดเชื้อ COVID-19 ในโรงเรียนอนุบาลและโรงเรียนทุกเดือน เจ้าหน้าที่ระบุว่ายอดในเดือน ก.ค. 2022 มีมากกว่า 269,000 คน ซึ่งสูงว่าตัวเลขของเดือน มิ.ย. 2022 ประมาณ 5 เท่า และสูงกว่าตัวเลขที่เคยสูงสุดก่อนหน้านั้นในเดือน ก.พ. 2022 ซึ่งมีมากกว่า 251,000 คน\n\n- บริษัทไฟเซอร์ อิงค์ เลือกเจ้อเจียง หัวไฮ่ ฟาร์มาซูติคอล (Zhejiang Huahai Pharmaceutical) บริษัทผลิตยายักษ์ใหญ่ของจีน ให้เป็นผู้ผลิตยาแพกซ์โลวิดต้าน COVID-19 ในจีน แม้บริษัทดังกล่าวเคยมีข่าวอื้อฉาวจากการเรียกคืนยาหลังพบว่าส่วนผสมมีการปนเปื้อน\n\n- จีน เผยว่าการแพร่ระบาดของ COVID-19 มีส่วนทำให้การแต่งงานและอัตราการเกิดของประชากรจีนลดลง หลังจากปัญหาดังกล่าวรุนแรงขึ้นในช่วงไม่กี่ปีมานี้เนื่องจากค่าใช้จ่ายด้านการศึกษาและการเลี้ยงดูบุตรที่ปรับตัวสูงขึ้น\n\n- สหรัฐฯ ศูนย์ควบคุมและป้องกันโรค (CDC) ของสหรัฐฯ ลงนามอนุมัติการใช้วัคซีนป้องกัน COVID-19 ของบริษัทโนวาแวกซ์ อิงค์ (Novavax, Inc.) ในกลุ่มผู้มีอายุ 12-17 ปี\n\n24 ส.ค. 2022\n\n- ศบค. รายงานสถานการณ์ COVID-19 ในไทย (24 ส.ค. 65) ผู้ป่วยใหม่ 2,062 ราย รักษาหาย 2,100 ราย เสียชีวิต 28 ราย\n\n- กรมการแพทย์เปิดตัวนวัตกรรมตรวจคัดกรอง COVID-19 จากลมหายใจ ทำให้ไม่ต้องเจ็บตัวในการแยงจมูกหรือเจาะเลือด สามารถรู้ผลตรวจได้ภายใน 5 นาที มีค่าใช้จ่ายในการตรวจไม่เกิน 10 บาทต่อคน\n\n- สิงคโปร์ จะยกเลิกคำสั่งสวมหน้ากากอนามัยในสถานที่ปิดตั้งแต่วันที่ 29 ส.ค. 2022 นับเป็นประเทศแรกๆ ในเอเชียที่ผ่อนคลายการสวมหน้ากากอนามัยในสถานที่ปิด และจะยกเลิกการกักตัวคนเข้าประเทศที่ฉีดวัคซีนไม่ครบ\n\n- จีน จะอนุญาตให้นักเรียนต่างชาติเดินทางเข้าประเทศได้เป็นครั้งแรกในรอบกว่า 2 ปี แต่ไม่ได้หมายความว่ารัฐบาลจีนเริ่มผ่อนคลายมาตรการควบคุมโรค COVID-19 หรือเลิกใช้นโยบายทำให้ยอดผู้ป่วยโควิดเป็นศูนย์\n\n- เม็กซิโก การแพร่ระบาด COVID-19 ระลอกที่ 5 ของเม็กซิโก ดูเหมือนว่าจะเริ่มดีขึ้น หลังจำนวนผู้ติดเชื้อลดลง อย่างต่อเนื่อง เป็นสัปดาห์ที่ 6 ติดต่อกัน\n\n25 ส.ค. 2022\n\n- ศบค. รายงานสถานการณ์ COVID-19 ในไทย (25 ส.ค. 65) ผู้ป่วยใหม่ 2,002 ราย รักษาหาย 1,742 ราย เสียชีวิต 29 ราย ฉีดวัคซีน (24 ส.ค. 65) สะสม 142,546,210 โดส\n\n- อย.อนุมัติวัคซีนไฟเซอร์ ฝาจุกสีม่วงแดง ฉีดในกลุ่มเด็ก 6 เดือน – น้อยกว่า 5 ปี โดยฉีด 3 เข็ม โดสละ 3 ไมโครกรัม ชี้ป้องกัน COVID-19 ได้ 80.3%\n\n- องค์การอนามัยโลก (WHO) ระบุว่าญี่ปุ่นมีรายงานผู้ติดเชื้อ COVID-19 ในช่วงสัปดาห์ที่ผ่านมาเป็นจำนวนมากที่สุดในโลก โดยระหว่างวันที่ 15-21 ส.ค. 2022 พบว่ามีผู้ติดเชื้อเพิ่มกว่า 1,476,000 คน มากกว่าสัปดาห์ก่อนหน้านั้นร้อยละ 6 และเป็นการเพิ่มจำนวนสูงสุดติดต่อกันเป็นสัปดาห์ที่ห้า ในขณะที่จำนวนผู้เสียชีวิตในช่วงเวลาเดียวกันก็สูงมากเป็นอันดับ 2 ของโลก\n\n26 ส.ค. 2022\n\n- ศบค. รายงานสถานการณ์ COVID-19 ในไทย (26 ส.ค. 65) ผู้ป่วยใหม่ 1,749 ราย รักษาหาย 1,601 ราย เสียชีวิต 29 ราย\n\n- สหรัฐฯ สั่งระงับเที่ยวบินโดยสารของสายการบินจีนที่บินจากสหรัฐฯ ไปยังประเทศจีน จำนวน 26 เที่ยวบิน เนื่องจากข้อพิพาทเรื่องระเบียบควบคุมการระบาดของเชื้อ COVID-19 หลังจากที่รัฐบาลจีนระงับเที่ยวบินของสายการบินอเมริกันไปก่อนหน้านี้\n\n- เกาหลีเหนือ สำนักข่าว KCN ของทางการเกาหลีเหนือ รายงานว่าผู้ป่วยที่มีอาการไข้ทั้งหมด ซึ่งตรวจพบที่จังหวัดรงยังกัง ทางตอนเหนือของประเทศ เมื่อช่วงต้นสัปดาห์ที่ผ่านมา เป็นผู้ป่วยโรคไข้หวัดใหญ่ หลังเข้ารับการตรวจหาเชื้อ พร้อมกันนี้ทางการเกาหลีเหนือ ยังเลิกคำสั่งล็อกดาวน์ในพื้นที่บางส่วนของจังหวัดรงยังกัง\n\n- บริษัทโมเดอร์นา อิงค์ ซึ่งเป็นบริษัทเวชภัณฑ์และเทคโนโลยีชีวภาพของสหรัฐฯ ออกแถลงการณ์ว่าทางบริษัทได้ยื่นฟ้องบริษัทไฟเซอร์ อิงค์ ซึ่งเป็นบริษัทเวชภัณฑ์รายใหญ่ที่สุดของสหรัฐฯ และบริษัทไบออนเทค ซึ่งเป็นบริษัทเทคโนโลยีชีวภาพของเยอรมนี ในข้อหาละเมิดสิทธิบัตรในการพัฒนาวัคซีนป้องกัน COVID-19 ซึ่งใช้เทคโนโลยี mRNA และได้รับการอนุมัติในสหรัฐฯ\n\n27 ส.ค. 2022\n\n\n\nองค์การอนามัยโลก (WHO) เผยว่า COVID-19 ได้คร่าชีวิตมนุษย์ไปแล้วถึง 1 ล้านคน ในปี 2022 นี้ ทั้งที่มีตัวช่วยสารพัดทั้งยาและวัคซีนที่น่าจะสามารถยับยั้งการเสียชีวิตได้ | ที่มาภาพประกอบ: Ron Cogswell (CC BY 2.0)\n\n- ศบค. รายงานสถานการณ์ COVID-19 ในไทย (27 ส.ค. 65) ผู้ป่วยใหม่ 1,631 ราย รักษาหาย 1,667 ราย เสียชีวิต 29 ราย\n\n- องค์การอนามัยโลก (WHO) เผยว่า COVID-19 ได้คร่าชีวิตมนุษย์ไปแล้วถึง 1 ล้านคน ในปี 2022 นี้ ทั้งที่มีตัวช่วยสารพัดทั้งยาและวัคซีนที่น่าจะสามารถยับยั้งการเสียชีวิตได้\n\n- เกาหลีใต้ รายงานพบผู้ติดเชื้อ COVID-19 รายใหม่ 95,604 คนในวันนี้ ลดลงจาก 101,140 คนเมื่อวันก่อนและเป็นตัวเลขผู้ติดเชื้อรายวันต่ำกว่าหนึ่งแสนคนครั้งแรกนับตั้งแต่เมื่อวันจันทร์ที่ผ่านมา ซึ่งมีผู้ติดเชื้อรายใหม่ราว 59,000 คน ก่อนจะพุ่งขึ้นเป็น 150,212 คน ในวันอังคาร และยอดทะลุหลักแสนมาต่อเนื่องจนกระทั่งวันนี้ที่ตัวเลขลดลงไม่ถึงหนึ่งแสนคน ขณะที่รวม 6 วันเกาหลีใต้มีผู้ติดเชื้อรายใหมกว่า 6.5 แสนคน นอกจากนี้ยังมีผู้เสียชีวิตเพิ่มอีก 86 คน ทำให้ยอดผู้เสียชีวิตสะสมอยู่ที่ 26,499 คน ส่วนจำนวนผู้ป่วยวิกฤตยังอยู่ระดับสูงสุดนับแต่ปลายเดือน เม.ย. 2022\n\n- สหรัฐฯ ข้อมูลล่าสุดจากศูนย์ควบคุมและป้องกันโรคสหรัฐฯ (CDC) ระบุว่าปัจจุบันมีประชากรวัยผู้ใหญ่ในประเทศประมาณ 77% ที่ฉีดวัคซีน COVID-19 ครบโดสแล้ว แต่กลุ่มวัยดังกล่าว 49.9% ยังไม่ได้ฉีดเข็มกระตุ้น และมีเพียง 34% ของผู้มีอายุ 50 ปีขึ้นไปที่ได้รับเข็มกระตุ้นที่ 2 ทั้งนี้วัคซีนเข็มกระตุ้นจะช่วยกระตุ้นภูมิคุ้มกันรวมทั้งช่วยไม่ให้เกิดอาการป่วยรุนแรง\n\n28 ส.ค. 2022\n\n- ศบค. รายงานสถานการณ์ COVID-19 ในไทย (28 ส.ค. 65) ผู้ป่วยใหม่ 1,769 ราย รักษาหาย 2,305 ราย เสียชีวิต 27 ราย\n\n- ข้อมูลจากมหาวิทยาลัยจอห์นส์ ฮอปกินส์ ชี้ว่าจำนวนผู้ติดเชื้อ COVID-19 ทั่วโลกเพิ่มมากกว่า 600 ล้านคนแล้ว โดยสหรัฐฯ รายงานผู้ติดเชื้อ 94,184,146 คน และเสียชีวิต 1,043,838 คน ซึ่งทั้ง 2 สถิติดังกล่าวเป็นจำนวนสูงสุดในโลก หรือคิดเป็นเกือบร้อยละ 16 ของจำนวนผู้ติดเชื้อทั่วโลก และมากกว่าร้อยละ 16 ของจำนวนผู้เสียชีวิตทั่วโลก ขณะที่อินเดียอยู่ลำดับ 2 และตามด้วยฝรั่งเศส ส่วนประเทศที่มีผู้ติดเชื้อมากกว่า 20 ล้านคน รวมถึงบราซิล เยอรมนี อังกฤษ เกาหลีใต้ และอิตาลี\n\n- ไฟเซอร์และบีออนเทค ยืนยันว่าจะปกป้องบริษัทให้ถึงที่สุด หลังจากถูกโมเดอร์นายื่นฟ้องฐานละเมิดสิทธิบัตรและลอกเลียนเทคโนโลยีที่ใช้ในการผลิตวัคซีน COVID-19\n\n- ญี่ปุ่น กำลังพิจารณาเรื่องอนุญาตให้ผู้ป่วยโรคติดเชื้อ COVID-19 ที่ไม่มีอาการ สามารถออกนอกบ้านไปทำธุระจำเป็น โดยต้องสวมหน้ากากอนามัยและปฏิบัติตามมาตรการป้องกันการแพร่เชื้อ\n\n29 ส.ค. 2022\n\n- ศบค. รายงานสถานการณ์ COVID-19 ในไทย (29 ส.ค. 65) ผู้ป่วยใหม่ 1,273 ราย รักษาหาย 2,198 ราย เสียชีวิต 26 ราย ฉีดวัคซีน (28 ส.ค. 65) สะสม 142,686,121 โดส\n\n- สิงคโปร์ ประชาชนจำนวนมากยังคงสวมหน้ากากอนามัยต่อไป แม้สิงคโปร์ยกเลิกคำสั่งบังคับประชาชนสวมหน้ากากอนามัยในสถานที่ปิดตั้งแต่วันนี้ ซึ่งถือเป็นครั้งแรกนับตั้งแต่ใช้คำสั่งดังกล่าวมาเป็นเวลานานกว่า 2 ปี\n\n30 ส.ค. 2022\n\n- ศบค. รายงานสถานการณ์ COVID-19 ในไทย (30 ส.ค. 65) ผู้ป่วยใหม่ 994 ราย รักษาหาย 2,111 ราย เสียชีวิต 27 ราย\n\n- สปสช.เผย 5 เดือน ผู้ป่วย COVID-19 รักษาด้วยการแพทย์ทางไกลผ่าน 3 แอปฯ กว่า 9,000 ครั้ง รับยาที่ร้านขายยา 55,000 ครั้ง กรุงเทพฯ มากสุด 21,000 ครั้ง รองลงมานนทบรี 4,500 ครั้ง\n\n- สปสช. เผยภาพรวมจ่ายเงินเยียวยาผู้ได้รับผลกระทบจากรับวัคซีน COVID-19 แล้ว 2,062 ล้านบาท จาก 17,413 คน\n\n- นพ.ทาเคชิ คาไซ ผู้อำนวยการองค์การอนามัยโลก (WHO) ประจำภูมิภาคแปซิฟิกตะวันตก ถูกพักงานโดยไม่มีกำหนด หลังจากเขาถูกพนักงานร้องเรียนเรื่องมีพฤติกรรมไม่เหมาะสม โดยมีทั้งเอกสารและบันทึกเรื่องเขาใช้คำพูดแบ่งชนชั้นกับพนักงาน และกล่าวถึงบางประเทศในแปซิฟิกที่มีผู้ติดเชื้อ COVID-19 เพิ่มขึ้นว่าเป็นเพราะมีวัฒนธรรม เชื้อชาติ สภาพเศรษฐกิจและสังคมต่ำต้อย นอกจากนี้ยังนำข้อมูลสำคัญของวัคซีนป้องกัน COVID-19 ไปแบ่งปันให้ญี่ปุ่นซึ่งเป็นประเทศบ้านเกิดอย่างไม่เหมาะสมด้วย\n\n- จีน สั่งใช้มาตรการล็อกดาวน์กับประชาชนหลายล้านคนในพื้นที่รอบกรุงปักกิ่ง เพื่อควบคุมการระบาดของ COVID-19 นอกจากนี้หลายเมืองใหญ่ยังประกาศยกระดับมาตรการควบคุมโรค เช่น เขตเศรษฐกิจพิเศษเซินเจิ้นที่สั่งปิดการทำงานของภาคธุรกิจมากขึ้น และเมืองต้าเหลียนที่สั่งล็อกดาวน์ประชาชนหลายล้านคน ทำให้โอกาสฟื้นฟูเศรษฐกิจจีนยังไม่แน่นอนและการเปิดภาคเรียนใหม่ต้องล่าช้าออกไป\n\n- สหรัฐฯ จะยุติการแจกชุดตรวจ COVID-19 ฟรีให้กับประชาชนที่ต้องการตรวจเชื้อเองที่บ้าน โดยจะเริ่มตั้งแต่วันศุกร์ที่ 2 ก.ย. 2022 นี้ เนื่องจากชุดตรวจมีจำนวนจำกัด อันเป็นผลมาจากการขาดแคลนงบประมาณจากสภาคองเกรส\n\n31 ส.ค. 2022\n\n- ศบค. รายงานสถานการณ์ COVID-19 ในไทย (31 ส.ค. 65) ผู้ป่วยใหม่ 2,240 ราย รักษาหาย 1,917 ราย เสียชีวิต 28 ราย\n\n- จีน กวางโจว เมืองเศรษฐกิจสำคัญทางตอนใต้ของจีนประกาศใช้มาตรการควบคุมบางพื้นที่ หลังจากพบผู้ติดเชื้อ COVID-19\n\n- เกาหลีใต้ จะยกเลิกระเบียบให้ผู้เข้าประเทศต้องตรวจหาเชื้อ COVID-19 เริ่มตั้งแต่วันที่ 3 ก.ย. 2022 เพราะเชื่อว่าการระบาดระลอกล่าสุดได้ผ่านจุดสูงสุดไปแล้ว และการระบาดของเชื้อไวรัสสายพันธุ์โอไมครอนน่าจะชะลอตัวลง\n\n- มาเลเซีย นายมหาเธร์ โมฮัมหมัด อดีตนายกรัฐมนตรีของมาเลเซีย มีผลการตรวจหาเชื้อ COVID-19 เป็นบวกและถูกส่งตัวไปยังโรงพยาบาลเพื่อรักษาและเฝ้าระวังอาการแล้ว\n\nณ วันที่ 31 ส.ค. 2022 มีผู้ป่วย COVID-19 ทั่วโลกรวม 606,549,461 ราย รักษาหาย 582,193,653 ราย เสียชีวิต 6,489,855 ราย ส่วนสถานการณ์ในประเทศไทยมีผู้ป่วยยืนยันสะสม 4,648,679 ราย รักษาหายสะสม 4,600,945 ราย เสียชีวิตสะสม 32,275 ราย ฉีดวัคซีน (30 ส.ค.) สะสม 142,698,628 โดส\n\n\n\n\n\nที่มาข้อมูล Timeline เรียบเรียงจาก: กรมควบคุมโรค | สถานการณ์ COVID-19 ประจำวัน (เว็บไซต์สำนักเลขาธิการนายกรัฐมนตรี ทำเนียบรัฐบาล) | Thai PBS | สำนักข่าวไทย | VOA | NHK-World | สำนักข่าวอินโฟเควสท์ | สำนักข่าวกรมประชาสัมพันธ์ | และสื่ออื่นๆ\n\n*อัพเดทข้อมูล ณ วันที่ 31 ส.ค. 2022 อนึ่งวันเวลาที่ระบุไว้อาจจะมีความคลาดเคลื่อนไปบ้าง\n\nเรื่องที่เกี่ยวข้อง\n\nTimeline สถานการณ์ COVID-19 ธ.ค. 2019 - ก.พ. 2020\n\nTimeline สถานการณ์ COVID-19 มี.ค. 2020\n\nTimeline สถานการณ์ COVID-19 เม.ย. 2020\n\nTimeline สถานการณ์ COVID-19 พ.ค. 2020\n\nTimeline สถานการณ์ COVID-19 มิ.ย. 2020\n\nTimeline สถานการณ์ COVID-19 ก.ค. 2020\n\nTimeline สถานการณ์ COVID-19 ส.ค. 2020\n\nTimeline สถานการณ์ COVID-19 ก.ย. 2020\n\nTimeline สถานการณ์ COVID-19 ต.ค. 2020\n\nTimeline สถานการณ์ COVID-19 พ.ย. 2020\n\nTimeline สถานการณ์ COVID-19 ธ.ค. 2020\n\nTimeline สถานการณ์ COVID-19 ม.ค. 2021\n\nTimeline สถานการณ์ COVID-19 ก.พ. 2021\n\nTimeline สถานการณ์ COVID-19 มี.ค. 2021\n\nTimeline สถานการณ์ COVID-19 เม.ย. 2021\n\nTimeline สถานการณ์ COVID-19 พ.ค. 2021\n\nTimeline สถานการณ์ COVID-19 มิ.ย. 2021\n\nTimeline สถานการณ์ COVID-19 ก.ค. 2021\n\nTimeline สถานการณ์ COVID-19 ส.ค. 2021\n\nTimeline สถานการณ์ COVID-19 ก.ย. 2021\n\nTimeline สถานการณ์ COVID-19 ต.ค. 2021\n\nTimeline สถานการณ์ COVID-19 พ.ย. 2021\n\nTimeline สถานการณ์ COVID-19 ธ.ค. 2021\n\nTimeline สถานการณ์ COVID-19 ม.ค. 2022\n\nTimeline สถานการณ์ COVID-19 ก.พ. 2022\n\nTimeline สถานการณ์ COVID-19 มี.ค. 2022\n\nTimeline สถานการณ์ COVID-19 เม.ย. 2022\n\nTimeline สถานการณ์ COVID-19 พ.ค. 2022\n\nTimeline สถานการณ์ COVID-19 มิ.ย. 2022\n\nTimeline สถานการณ์ COVID-19 ก.ค. 2022\n\nป้ายคำ\n\n",
    "‘คุณหญิงกอแก้ว-โกลเด้นมิวสิคฯ’ฟ้อง‘เกษม ณรงค์เดช’ชดใช้ค่าทนายคดีโอนหุ้นที่ฮ่องกง 64 ล.": "‘คุณหญิงกอแก้ว’ ยื่นฟ้อง ‘เกษม ณรงค์เดช’ ให้ชดใช้ ‘ค่าทนาย’ ในคดีโอนหุ้น ‘โกลเด้น มิวสิคฯ’ ที่ศาลฮ่องกง 51.73 ล้าน ขณะที่ ‘โกลเด้น มิวสิคฯ’ ฟ้องให้ชำระหนี้อีก 13.11 ล้าน ศาลฯนัดชี้สองสถาน 14 พ.ย.นี้\n\n..................................\n\nสำนักข่าวอิศรา (www.isranews.org) รายงานว่า เมื่อวันที่ 2 ก.ย.ที่ผ่านมา คุณหญิงกอแก้ว บุณยะจินดา ผู้ถือหุ้นใหญ่บริษัท โกลเด้น มิวสิค ลิมิเต็ด ซึ่งจดทะเบียนที่เขตการปกครองพิเศษฮ่องกง เป็นโจทก์ยื่นฟ้องนายเกษม ณรงค์เดช ผู้ร่วมก่อตั้ง ‘เคพีเอ็นกรุ๊ป’ ต่อศาลแพ่งกรุงเทพใต้ เพื่อขอให้ศาลฯมีคำสั่งให้นายเกษม ชำระหนี้ตามคำพิพากษาของศาลสูงของเขตปกครองพิเศษฮ่องกง เป็นจำนวนเงิน 10.96 ล้านดอลลาร์ฮ่องกง หรือคิดเป็นเงินจำนวน 51.73 ล้านบาท\n\nสำหรับคดีนี้ คุณหญิงกอแก้ว ฟ้องว่า เมื่อวันที่ 29 มิ.ย.2561 นายเกษม ได้ยื่นฟ้องโจทก์ (คุณหญิงกอแก้ว) , นายณพ ณรงค์เดช และบริษัท โกลเด้น มิวสิค ลิมิเต็ด ต่อศาลสูงเขตการปกครองพิเศษฮ่องกง ในคดีหมายเลขที่ HCA 1525/2018 โดยอ้างว่า โจทก์ ,นายณพ และบริษัท โกลเด้น มิวสิค ลิมิเต็ด ร่วมกันละเมิดต่อนายเกษม ด้วยการปลอมและใช้เอกสารในการโอนหุ้น บริษัท โกลเด้น มิวสิค ลิมิเต็ด จากนายเกษม ไปเป็นของคุณหญิงกอแก้ว\n\nอย่างไรก็ตาม ในระหว่างที่ศาลฮ่องกงอยู่ระหว่างดำเนินกระบวนการพิจารณาคดีนั้น ปรากฏว่า เมื่อวันที่ 2 พ.ย.2561 นายเกษม ยื่นขอถอนฟ้องคดีหมายเลข HCA 1525/2018 ซึ่งศาลฮ่องกงอนุญาตให้นายเกษมยุติการดำเนินคดี และมีคำพิพากษาให้นายเกษม ต้องรับผิดชอบค่าใช้จ่ายที่เกี่ยวข้องกับการดำเนินคดีให้แก่ โจทก์ ,นายณพ และบริษัท โกลเด้น มิวสิค ลิมิเต็ด ในอัตราอย่างสูงตามกฎหมายของเขตการปกครองพิเศษฮ่องกง หรือคิดเป็นเงิน 10.59 ล้านดอลลาร์ฮ่องกง\n\nแต่ปรากฏว่า นายเกษม ซึ่งรับทราบคำพิพากษาและคำสั่งของศาลฮ่องกงแล้ว กลับเพิกเฉยไม่ชำระหนี้แก่โจทก์ในคดีนี้ จึงเป็นเหตุให้เมื่อวันที่ 13 พ.ค.2565 โจทก์ได้มอบหมายให้ทนายความมีหนังสือทวงถามให้นายเกษม รับผิดชอบเงินจำนวนเงิน 10.59 ล้านดอลลาร์ฮ่องกง พร้อมดอกเบี้ย 5% ต่อปีของเงินต้น ภายใน 15 วันนับตั้งแต่ได้รับหนังสือ แต่นายเกษม ยังคงเพิกเฉยไม่ยอมชำระหนี้ตามคำพิพากษาและคำสั่งของศาลฮ่องกง\n\nดังนั้น เมื่อหนี้ตามคำพิพากษาหรือคำสั่งศาลฮ่องกงดังกล่าว เป็นหนี้ที่เกิดขึ้นโดยชอบด้วยกฎหมายของเขตการปกครองพิเศษ และมีผลผูกพันในการบังคับนายเกษมโดยชอบด้วยกฎหมาย แต่นายเกษม กลับจงใจเพิกเฉยไม่ยอมชำระหนี้ดังกล่าวแก่โจทก์ (คุณหญิงกอแก้ว) ทำให้โจทก์ได้รับความเสียหาย โจทก์จึงมาฟ้องคดีในวันที่ 2 ก.ย.2565 ให้นายเกษม ต้องรับผิดชอบหนี้และค่าเสียหายให้แก่โจทก์ เป็นเงิน 10.59 ล้านดอลลาร์ฮ่องกง หรือ 51.73 ล้านบาท\n\nแบ่งเป็น 1.เงินที่นายเกษมต้องชำระแก่โจทก์ 10.59 ล้านดอลลาร์ฮ่องกง และ 2.ดอกเบี้ยของเงินที่ต้องชำระในอัตรา 5% ต่อปีของเงินที่ต้องชำระ 10.59 ล้านดอลลาร์ฮ่องกง หรือคิดเป็น 3.67 แสนดอลลาร์ฮ่องกง\n\n“มูลหนี้ตามคำฟ้องโจทก์เป็นหนี้ตามคำพิพากษาของศาลฮ่องกง เขตปกครองพิเศษฮ่องกงประเทศสาธารณรัฐประชาชนจีน ซึ่งถึงที่สุดและมีจำนวนที่แน่นอนแล้ว จึงเป็นหนี้ที่ชอบและบังคับได้ตามกฎหมาย แต่เนื่องจากจำเลยไม่ชำระหนี้ให้แก่โจทก์และไม่มีทรัพย์สินที่อาจบังคับได้ในเขตการปกครองพิเศษฮ่องกง อีกทั้งจำเลยมีภูมิลำเนาในราชอาณาจักรไทย และอยู่ในเขตอำนาจของศาลนี้ โจทก์ไม่มีทางอื่นใดที่จะบังคับเอาแก่จำเลยได้จึงต้องนำคดีนี้มาฟ้องต่อศาล เพื่อขอบารมีศาลเป็นที่พึ่ง” คำฟ้องของคุณหญิงกอแก้วระบุ\n\nสำนักข่าวอิศรารายงานว่า ในวันเดียวกัน (2 ก.ย.2565) บริษัท โกลเด้น มิวสิค ลิมิเต็ด ยังเป็นโจทก์ยื่นฟ้องนายเกษม ต่อศาลแพ่งกรุงเทพใต้ โดยขอให้ศาลฯมีคำสั่งให้นายเกษม ชำระหนี้ตามคำพิพากษาของศาลสูงของเขตปกครองพิเศษฮ่องกง ให้กับโจกท์ (บริษัท โกลเด้น มิวสิค ลิมิเต็ด) เป็นจำนวนเงิน 2.77 ล้านดอลลาร์ฮ่องกง หรือคิดเป็นเงินจำนวน 13.11 ล้านบาท\n\nทั้งนี้ ศาลฯรับคำฟ้องในคดีที่คุณหญิงกอแก้วเป็นโจทก์ยื่นฟ้องนายเกษม ไว้พิจารณา เป็นคดีหมายเลขดำที่ พ1884/2565 และนัดชี้สองสถานในวันที่ 14 พ.ย 2565 เวลา 13.30 ขณะเดียวกัน ศาลฯรับคำฟ้องในคดีที่บริษัท โกลเด้น มิวสิค ลิมิเต็ด เป็นโจทก์ยื่นฟ้องนายเกษม ไว้พิจารณา เป็นคดีหมายเลขดำที่ พ1883/2565 โดยนัดชี้สองสถานในวันที่ 14 พ.ย. 2565 เวลา 13.30 น. เช่นกัน\n\nอ่านประกอบ :\n\nศึกสายเลือด'ณรงค์เดช' : พลิกคำพิพากษาศาลอาญา ใครเป็นเจ้าของ'หุ้นวินด์ฯ'หมื่นล.?\n\nฟ้องนัว 9 คดี-รอศาลชี้ขาด! ย้อนศึกสายเลือด‘ณรงค์เดช’ ชิงหุ้น‘วินด์เอนเนอร์ยี่ฯ’หมื่นล.\n\nหลังโดนพ่อแท้ๆ แจ้งความ! 'ณพ-คุณหญิงกอแก้ว' ให้ปากคำคดีปลอมเอกสารซื้อขายหุ้นวินด์ฯ แล้ว\n\nสดจากครอบครัว'ณรงค์เดช' ในวันที่ พ่อ-ลูก-แม่ยาย แตกหักฟ้องร้องคดี\n\nเปิดตัว 3 บ.ฮ่องกง คู่กรณี 'ณพ ณรงค์เดช' ในคดีศึกชิงหุ้น วินด์ เอนเนอร์ยี่ฯ หมื่นล.\n\nเปิดธุรกิจหมื่นล. 3 พี่น้องเคพีเอ็นกรุ๊ป ก่อนขับ‘ณพ’พ้นกงสี ปมหุ้น WEH ขุมข่าย 50 บริษัท\n\nบ.วินด์ แจง'กรณ์ ณรงค์เดช' ปูดจัดประชุมด่วนช่วงไปตปท.ไม่จริง-ยันให้แสดงความเห็นทุกวาระ",
    "นักทำนิทานเด็กฮ่องกงโดนคุก 19 เดือน ผลิตสื่อ “เสี้ยมเด็ก” ให้เกลียดรัฐบาล": "สำนักข่าวต่างประเทศรายงานจากเขตบริหารพิเศษฮ่องกง ประเทศจีน เมื่อวันที่ 10 ก.ย. ว่า ศาลฮ่องกงมีคำพิพากษา เมื่อวันเสาร์ ให้อดีตสมาชิก 5 คนของสหภาพนักอรรถบำบัด เป็นหญิง 3 คน และชาย 2 คน อายุระหว่าง 26-29 ปี รับโทษจำคุกเป็นเวลา 19 เดือน ฐานกระทำผิดกฎหมายต่อต้านการปลุกระดม ซึ่งเป็นกฎหมายที่บัญญัติตั้งแต่สมัยฮ่องกงอยู่ภายใต้การปกครองของสหราชอาณาจักร จากการ “สมคบคิดกันผลิต และเผยแพร่เนื้อหาปลุกระดม อันมีวัตถุประสงค์เพื่อยุยงให้เด็กและเยาวชนเกิดความเกลียดชังต่อคณะผู้บริหาร”\n\nBREAKING: 5 Hong Kong speech therapists jailed for 19 months each for sedition over children’s books https://t.co/TSucwf8Ht0 pic.twitter.com/DY7zYnJON8 — Hong Kong Free Press HKFP (@hkfp) September 10, 2022\n\n\n\nทั้งนี้ จำเลยทั้ง 5 คนถูกจับกุมเมื่อเดือน ก.ค. ปีที่แล้ว พร้อมของกลางเป็นหนังสือนิทานสำหรับเด็ก มีตัวละครหลักเป็นแกะและสุนัขจิ้งจอก แต่พนักงานสอบสวนเชื่อว่า มีเจตนาของการสอดแทรกเนื้อหาเกี่ยวกับการประท้วงทางการเมืองครั้งใหญ่ในฮ่องกง ซึ่งเกิดขึ้นเมื่อปี 2562 และเหตุการณ์นักเคลื่อนไหว 12 คน พยายามล่องเรือเร็วหนีจากฮ่องกงไปยังไต้หวัน แต่ถูกหน่วยยามฝั่งของจีนสกัดจับได้ก่อน เมื่อปี 2563.\n\nเครดิตภาพ : REUTERS",
    "รอนนี่ เต็ง 1 สอยคิวบริติชโอเพ่น": "รายการนี้ ชิงเงินรางวัลรวม 478,000 ปอนด์ หรือราว 19 ล้านบาท โดยผู้ที่คว้าแชมป์จะได้รับเงินรางวัลถึง 100,000 ปอนด์(ประมาณ 4 ล้านบาท)\n\nถัดมาเพียงวันเดียว สาวกกีฬาแม่นรูได้ลุ้นกันต่อกับศึกสนุกเกอร์บริติชโอเพ่น 2022 ระหว่างวันที่ 26 กันยายน - 2 ตุลาคมนี้ ณ มาร์แชลอารีน่า เมืองมิลตันคีนส์ ประเทศอังกฤษ สังเวียนเดียวกับศึกคู่ผสมโลก\n\nสำหรับรูปแบบการแข่งขัน แฟนสนุกเกอร์ต่างทราบกันดีว่า โดยทัวร์นาเมนต์นี้ มีผลการจับสลากประกับคู่ในแต่ละรอบที่เป็นเอกลักษณ์ ไม่เหมือนรายการอื่น\n\nกล่าวคือการประกบคู่ตั้งแต่รอบ 128 คน จนถึงรอบรองชนะเลิศ จะจับสลากแบบวัดดวง โดยอันดับโลกไม่มีผลต่อการเป็นมือวาง ดังนั้น นักสอยคิวมืออันดับต้นๆของโลก มีโอกาสที่จะมาจ๊ะเอ๋กันตั้งแต่รอบแรกๆ\n\nอีกทั้งเมื่อผ่านแต่ละรอบไปแล้ว ก่อนแข่งรอบต่อไป ก็จะทำการจับสลากประกบคู่ใหม่ทั้งหมด\n\nจึงกล่าวได้ว่า การจับสลากศึกสนุกเกอร์บริติชโอเพ่น ช่างละม้ายคล้ายการจับสลากประกบคู่ในฟุตบอลเอฟเอคัพอังกฤษ ที่เรามักจะเห็นทีมใหญ่มาชนกันเองตั้งแต่รอบต้นๆ\n\nแม้แฟนสนุกเกอร์หลายคน และรวมไปถึงนักสอยคิวในทัวร์ด้วย จะไม่ชอบการจับสลากแบบนี้ ที่เสมือนเป็นการวัดดวงมากกว่า ทว่าเวิลด์สนุกเกอร์ทัวร์(WST) ต่างให้เหตุผลว่า ต้องการเพิ่มอรรถรสให้เกมการแข่งขันมีความตื่นเต้นมากยิ่งขึ้น อีกทั้งยังต้องการให้นักสอยคิวมืออันดับต่ำๆ ได้มีโอกาสก้าวขึ้นมาคว้าแชมป์บ้างอีกด้วย\n\nสำหรับรอบคัดเลือก(รอบ 128 คน)ส่วนใหญ่ แข่งขันกันไปตั้งแต่เดือนสิงหาคมที่ผ่านมาแล้ว โดย 2 นักสอยคิวชาวไทยอย่าง “หมู ปากน้ำ” นพพล แสงคำ มือ 38 ของโลก กับ “เอฟวัน” เทพไชยา อุ่นหนู มือ 54 ของโลก ต่างคว้าชัยเหนือคู่แข่งมาได้ด้วยกันทั้งคู่ จึงได้สิทธิ์มาแข่งขันในรอบเมนดรอว์(รอบ 64 คนสุดท้ายเป็นต้นไป) ด้วยกันทั้ง 2 คน\n\nโดย “หมู ปากน้ำ” จะพบกับ เฟรเซอร์ แพทริก มือ 84 ของโลกจากสกอตแลนด์ ในวันพุธที่ 28 กันยายนนี้ ส่วน “เอฟวัน” จะประเดิมรอบ 64 คนพบกับ แมทธิว สตีเว่นส์ มือ 56 ของโลกจากเวลส์ ในวันเดียวกัน\n\nขณะที่ มิ้งค์ สระบุรี ที่เพิ่งคว้าแชมป์คู่ผสมโลกมาหมาดๆ พลาดท่าพ่าย เฉิน จื้อ ฟาน มือ 100 ของโลกจากจีน 2-4 เฟรม ในรอบคัดเลือก จึงชวดโอกาสเข้ามาดวลคิวในรอบเมนดรอว์ไปอย่างน่าเสียดาย\n\nด้านมือท็อป 16 ของโลก ไม่ได้ลงแข่งขันรอบคัดเลือกเมื่อช่วงเดือนสิงหาคมที่ผ่านมาเหมือนกับคนอื่นๆ เนื่องจากฝ่ายจัดการแข่งขันได้โยกแมตช์รอบคัดเลือก(รอบ 128 คน)ของมือพระกาฬเหล่านี้ มาประชันเพลงคิวร่วมกับรอบเมนดรอว์ด้วยนั่นเอง\n\nก่อนที่การแข่งขันจะเริ่ม ร้านพนันที่ถูกกฎหมายในอังกฤษ ได้ออกราคาเต็งแชมป์เป็นที่เรียบร้อย ปรากฏว่า “เดอะร็อกเก็ต” รอนนี่ โอซัลลิแวน มือ 1 ของโลกจากอังกฤษ ที่ปฏิเสธลงแข่งขันรายการนี้เมื่อปีก่อน ถูกสำนักเดิมพันแต่ละแห่ง ยกให้เป็นเต็ง 1 ที่จะคว้าแชมป์ โดยเขาจะประเดิมพบกับ อเล็กซานเดอร์ อูเชนเบเชอร์ มือ 63 ของโลกจากสวิตเซอร์แลนด์\n\nเต็ง 2 เป็น จัดด์ ทรัมป์ มือ 2 ของโลกจากชาติเดียวกัน ซึ่งจะดวลกับ สี เจี้ย ฮุย มือ 87 ของโลกจากจีน ขณะที่เต็ง 3 ได้แก่ มาร์ค เจ วิลเลี่ยมส์ มือ 8 ของโลกจากเวลส์ ผู้เป็นแชมป์เก่า ที่จะประเดิมพบกับ อันเดรส เปตรอฟ มือ 113 ของโลกจากเอสโตเนีย เจ้าของแชมป์สมัครเล่นยุโรปคนล่าสุด\n\nสำหรับเต็ง 4-10 มีดังนี้ (เต็ง 4) จอห์น ฮิกกินส์ มือ 5 ของโลกจากสกอตแลนด์, (เต็ง 5) แหยน ปิ่ง เทา มือ 15 ของโลกจากจีน, (เต็ง 6) มาร์ค เซลบี้ มือ 3 ของโลกจากอังกฤษ, (เต็ง 7) ติง จุ้น ฮุย มือ 34 ของโลกจากจีน, (เต็ง 8.) จ้าว ซิน ถง มือ 7 ของโลกจากจีน, (เต็ง 9) ไคเรน วิลสัน มือ 6 ของโลกจากอังกฤษ และ (เต็ง 10) มาร์ค อันเลน มือ 14 ของโลกจากไอร์แลนด์เหนือ\n\nส่วน 2 นักสอยคิวไทย เริ่มจาก “หมู ปากน้ำ” นพพล แสงคำ ถูกวางให้เป็นเต็ง 23 ขณะที่ “เอฟวัน” เทพไชยา อุ่นหนู ถูกวางให้เป็นเต็ง 26\n\nด้าน นีล โรเบิร์ตสัน มือ 4 ของโลกจากออสเตรเลีย ที่เพิ่งคว้าแชมป์คู่ผสมโลกกับสาวมิ้งค์ของไทยเราไปหมาดๆ ไม่ได้ลงแข่งในรายการนี้ โดยเจ้าตัวมีโปรแกรมดวลคิวอีกทีในศึกฮ่องกงมาสเตอร์ส 2022 ที่เขตปกครองพิเศษฮ่องกง ระหว่างวันที่ 6-9 ตุลาคมนี้\n\nถิรพัฒน์ ณ ลำปาง",
    "สื่อจีนเผย พรรคคอมมิวนิสต์เตรียมจัดประชุมใหญ่ครบรอบ 20 ปีวันที่ 16 ต.ค.": "พรรคคอมมิวนิสต์จีนจะจัดประชุมใหญ่เริ่มตั้งแต่วันที่ 16 ตุลาคมนี้ โดยคาดว่าประธานาธิบดีสี จิ้นผิง จะได้รับการรับรองให้ดำรงตำแหน่งเป็นสมัยที่สาม ซึ่งจะทำให้สถานะของประธานาธิบดีสีกลายเป็นผู้นำที่ทรงอำนาจมากที่สุดนับตั้งแต่ เหมา เจ๋อตุง\n\nคณะกรรมการโพลิตบูโร ซึ่งเป็นกลุ่มบุคคลที่มีอิทธิพลสูงสุดของพรรคคอมมิวนิสต์จีน ประกาศวันเริ่มการประชุมใหญ่ของพรรคฯ ซึ่งจัดขึ้นทุก 5 ปี และจะใช้เวลาราวหนึ่งสัปดาห์ โดยจะเป็นการประชุมแบบปิดภายในหอประชุมใหญ่ประชาชนจีน บริเวณจตุรัสเทียนอันเหมินในกรุงปักกิ่ง\n\n\n\nปธน.สี ปัจจุบันอายุ 69 ปี ได้รวมศูนย์อำนาจไว้ตั้งแต่ขึ้นดำรงตำแหน่งเลขาธิการพรรคคอมมิวนิสต์เมื่อสิบปีก่อน และได้กำจัดกลุ่มก้อนฝ่ายตรงข้ามกับตนตลอดเวลาที่ดำรงตำแหน่ง\n\nภายใต้การปกครองของ สี จิ้นผิง จีนได้ก้าวขึ้นมามีบทบาทสำคัญบนเวทีโลกหลายด้าน ในฐานะผู้นำประเทศกำลังพัฒนา และเป็นอีกทางเลือกหนึ่งของโลกในยุคหลังสงครามโลกครั้งที่สองที่มีสหรัฐฯ เป็นผู้นำหลัก\n\nสตีฟ ชาง ผอ.สถาบันจีน SOAS แห่ง University of London ให้ความเห็นว่า \"ปธน.สี จะนำพาประเทศไปสู่นโยบายที่มีจีนเป็นจุดศูนย์กลางมากยิ่งขึ้น โดยเฉพาะนโยบายต่างประเทศ\" และว่า \"เขาจะเน้นย้ำความสำคัญของพรรคคอมมิวนิสต์ในฐานะผู้นำในทุกสิ่งในประเทศจีน และพรรคฯ เองก็ยินยอมเดินตามผู้นำอย่างเต็มที่เช่นกัน\"\n\n\n\nทั้งนี้ เมื่อปีค.ศ. 2018 ปธน.สี ได้มีคำสั่งยกเลิกข้อจำกัดที่ให้ประธานาธิบดีจีนสามารถดำรงตำแหน่งได้เพียงสองวาระ เพื่อปูทางให้ตนเองขยายเวลาการอยู่ในตำแหน่งไปเป็นสมัยที่สาม หรือมากกว่านั้น\n\n\n\nนักวิเคราะห์เชื่อว่า ในการประชุมสภาพรรคคอมมิวนิสต์จีนครั้งที่ 20 นี้จะไม่มีการเปลี่ยนแปลงตำแหน่งสำคัญภายในพรรคคอมมิวนิสต์และรัฐบาลจีนมากนัก ยกเว้นผู้ที่จะมาทำหน้าที่แทนนายกรัฐมนตรี หลี่ เค่อเฉียง ที่จะเกษียณในเดือนมีนาคมปีหน้า รวมทั้งใครที่จะมานั่งในคณะกรรมการพูลิตบูโรชุดใหม่ร่วมกับปธน.สี รวม 7 คน\n\n\n\nสำหรับรายชื่อผู้ที่ได้รับการคาดหมายว่าจะเป็นนายกฯ คนต่อไป ได้แก่ หวัง หยาง หัวหน้าฝ่ายที่ปรึกษาการเมืองคนปัจจุบัน, หู ชุนหัว รองนายกรัฐมนตรี และ เฉิน มินเอ๋อ หัวหน้าพรรคคอมมินนิสต์เขตฉงชิ่ง ผู้ยังไม่เคยมีประสบการณ์ในระดับประเทศ\n\nขณะเดียวกัน ทั่วโลกต่างจับตามองว่าหลังจากการประชุมครั้งนี้ จีนจะมีนโยบายทางเศรษฐกิจอย่างไร หลังจากเศรษฐกิจจีนชะลอตัวลงในช่วงการะบาดของโควิด-19 รวมทั้งจะมีนโยบายด้านสาธารณสุขในการรับมือการระบาดใหญ่ที่นำมาใช้แทนมาตรการ \"โควิดเป็นศูนย์\" หรือไม่\n\n\n\nนอกจากนี้ นโยบายที่มีต่อไต้หวัน ฮ่องกง ทิเบตและมณฑลซินเจียง ตลอดจนความสัมพันธ์กับชาติตะวันตก โดยเฉพาะสหรัฐฯ ก็ล้วนอยู่ในความสนใจของผู้ที่ติดตามการประชุมสภาพรรคคอมมิวนิสต์จีนครั้งนี้เช่นกัน",
    "เอกชนยักษ์ใหญ่รัสเซียเริ่มหันมาออกพันธบัตรสกุลเงินหยวน หนุนความนิยมเพิ่มขึ้น – THE STANDARD": "ค่าเงินหยวนของจีนได้รับการตอบรับจากรัสเซียมากขึ้น เมื่อบริษัทขุดทองรายใหญ่ของแดนหมีขาวออกตราสารหนี้มูลค่ารวม 4.6 พันล้านหยวน นับเป็นเอกชนยักษ์ใหญ่รายที่ 2 ของรัสเซียที่ออกมาดำเนินการดังกล่าวภายในระยะเวลา 1 เดือนที่ผ่านมา\n\nบรรดานักวิเคราะห์ชาวจีนมองว่าเหล่านักลงทุนในตลาดรัสเซียกำลังสำรวจตรวจสอบค่าเงินหยวนเพื่อไว้เป็นทางเลือกแทนค่าเงินดอลลาร์สหรัฐและยูโร เนื่องจากสหรัฐฯ และพันธมิตรชาติตะวันตกมักใช้อิทธิพลของค่าเงินในทางที่ไม่เหมาะสม กระทบต่อความน่าเชื่อถืออย่างมากในตลาดต่างประเทศ ในขณะเดียวกัน ความต้องการของตลาดสำหรับเงินหยวนก็กำลังขยายตัวเพิ่มขึ้นอย่างต่อเนื่อง\n\nGlobal Times รายงานว่า บริษัทขุดทองดังกล่าวคือ PJSC Polyus ซึ่งถือเป็นบริษัทขุดทองที่ใหญ่ที่สุดของรัสเซีย เพิ่งจะเสร็จสิ้นการออกตราสารหนี้อายุ 5 ปี อัตราดอกเบี้ย 3.8% และมีผู้ประกันการจำหน่ายคือ Gazprombank โดยการออกตราสารหนี้ของ PJSC Polyus มีขึ้นไม่ถึง 1 เดือน หลังจากที่ทาง Rusal บริษัทอะลูมิเนียม ออกตราสารหนี้มูลค่า 4 พันล้านหยวนในตลาดรัสเซีย\n\nตามเอกสารที่ยื่นขอออกตราสารหนี้พบว่า ภาคธนาคารถือเป็นผู้ซื้อรายใหญ่ที่ 71%, บริษัทด้านการลงทุนที่ 15%, นักลงทุนรายย่อย 13% และบริษัทจัดการสินทรัพย์อีก 1% โดยทางธนาคาร Gazprombank กล่าวว่าไม่มีการกำหนดเงื่อนไขใดสำหรับนักลงทุนรายย่อย และสามารถเริ่มต้นลงทุนขั้นต่ำที่ 1,000 หยวน\n\nจางฮง ผู้ร่วมวิจัยของสถาบันรัสเซีย ยุโรปตะวันออก และเอเชียกลางศึกษา จาก The Chinese Academy of Social Sciences กล่าวว่า การออกพันธบัตรหรือตราสารหนี้ในสกุลเงินต่างประเทศส่วนใหญ่ขึ้นอยู่กับเป้าหมายของแต่ละประเทศ ตลอดจนความแข็งแกร่งทางเศรษฐกิจ นโยบายการเงิน เสถียรภาพความมั่นคง และปริมาณขนาดใหญ่ของตลาดทุน ซึ่งเงือนไขทั้งหมดจีนสามารถแสดงให้เห็นทุกแง่มุมได้เป็นอย่างดี\n\nนอกจากนี้ ฮงยังมองว่าการเดินหน้าคว่ำบาตรรัสเซียของชาติตะวันตก แม้จะปิดช่องทางการระดมเงินทุนของเอกชนรัสเซียจากตลาดยุโรปและสหรัฐฯ แต่ก็เป็นตัวเร่งให้บริษัทและนักลงทุนรัสเซียต้องการช่องทางการลงทุนใหม่อย่างเร่งด่วน ซึ่งการพัฒนาเศรษฐกิจของจีน ความยืดหยุ่น และขนาดตลาดที่ใหญ่และยังคงเติบโต ดังนั้นจึงสามารถตอบสนองความต้องการด้านเงินทุนของรัสเซียได้\n\nยิ่งไปกว่านั้น นอกจากมาตรการคว่ำบาตรทางเศรษฐกิจที่บังคับใช้กับรัสเซียแล้ว ฮงยังมองว่าสหรัฐฯ ยังใช้สกุลเงินของตนในทางที่ผิดอยู่บ่อยครั้ง ซึ่งทำลายชื่อเสียงของดอลลาร์สหรัฐในตลาดต่างประเทศ และทำให้ความต้องการเงินหยวนในตลาดรัสเซียเพิ่มขึ้น\n\nทั้งนี้ บรรดาบริษัทและธนาคารของรัสเซียใช้บริการการชำระเงินระหว่างประเทศด้วยสกุลเงินหยวนเพิ่มขึ้นเกือบ 4% ในเดือนกรกฎาคม จากเดือนก่อนหน้าซึ่งอยู่ที่ 1.42%\n\nรายงานระบุว่า ค่าเงินหยวนยังคงรั้งอันดับที่ 5 ในการเป็นสกุลเงินที่มีการใช้ทั่วโลก ซึ่งเป็นสัญญาณที่นักวิเคราะห์มองว่ากำลังบ่งบอกถึงสถานะของสกุลเงินหยวนที่ก้าวเข้าสู่ความเป็นสากลที่มีขนาดใหญ่และมีเสถียรภาพ ขณะที่รัสเซีย นับตั้งแต่เปิดรับสกุลเงินหยวน กลายเป็นตลาดใหญ่ที่มีการใช้เงินหยวนมากเป็นอันดับ 3 ของโลก\n\nขณะเดียวกัน ในช่วงกลางสัปดาห์ที่ผ่านมา กระทรวงการคลังจีน และตัวแทนเขตปกครองพิเศษมาเก๊า (SAR) ร่วมกันประกาศแผนการออกพันธบัตรรัฐบาลในสกุลเงินหยวนมูลค่า 3 พันล้านหยวนในมาเก๊าในวันที่ 7 กันยายนนี้ เพื่อกระชับความร่วมมือทางการเงินระหว่างจีนแผ่นดินใหญ่กับมาเก๊า หลังจากที่ได้ออกพันธบัตรรัฐบาลมูลค่า 5 พันล้านหยวนในตลาดฮ่องกง\n\nวันเดียวกันมีรายงานว่า ทางการจีนและรัสเซียเดินหน้าแนวทางกระตุ้นความร่วมมือด้านภาคการเกษตรในระหว่างการประชุมหารือสองฝ่ายผ่านระบบการประชุมออนไลน์ ภายใต้การดำเนินการของหอการค้าจีนนำเข้าและส่งออกอาหาร ผลิตภัณฑ์พื้นเมือง และผลพลอยได้จากสัตว์ หรือ China Chamber of Commerce of Import & Export of Foodstuffs, Native Produce & Animal By-Products (CFNA)\n\nโดยการประชุมครั้งนี้มีวัตถุประสงค์เพื่อเสริมสร้างการแลกเปลี่ยนซึ่งกันและกัน และยกระดับความร่วมมือระหว่างวิสาหกิจการเกษตรของจีนและรัสเซีย ซึ่งทางผู้จัดงานประชุมครั้งนี้ระบุว่ามีผู้เข้าร่วมประชุมออนไลน์มากกว่า 5,000 คน\n\nอ้างอิง:",
    "หอการค้าไทย-จีน หารือพรรค DAB ฮ่องกง เผย 7 เดือนแรกปี 65 ปริมาณการค้า 8 พันล้านดอลลาร์สหรัฐ": "หอการค้าไทย-จีน ร่วมหารือคณะพรรค DAB ของฮ่องกง เพื่อกระชับความสัมพันธ์ทางการค้า การลงทุน ระหว่างไทย-ฮ่องกง\n\nเมื่อวันที่ 8 กันยายที่ผ่านมา นายณรงค์ศักดิ์ พุทธพรมงคล ประธานกรรมการ หอการค้าไทย-จีน พร้อมด้วยคณะกรรมการบริหารหอการค้าไทย-จีน และหน่วยงานต่างๆที่เกี่ยวข้อง เช่น กรมส่งเสริมการค้าระหว่างประเทศ สำนักงานเศรษฐกิจและการค้าฮ่องกงประจำประเทศไทย สภาพัฒนาการค้าฮ่องกง ให้การต้อนรับ คณะพรรค Democratic Alliance for the Betterment and Progress of Hong Kong ( HK DAB) นำโดย นายแกรรี่ ชาน รองหัวหน้าพรรค HK DAB\n\nนายณรงค์ศักดิ์ กล่าวว่า ประเทศไทยและฮ่องกงต่างก็เป็นจุดศูนย์กลางที่สำคัญของความริเริ่ม “หนึ่งแถบหนึ่งเส้นทาง” ซึ่งส่งเสริมซึ่งกันและกันในด้านการค้า การลงทุน และนวัตกรรมอุตสาหกรรม รัฐบาลไทยประกาศนโยบาย “ไทยแลนด์ 4.0” และระเบียงเศรษฐกิจพิเศษภาคตะวันออก (EEC) ซึ่งสอดคล้องกับ “หนึ่งแถบหนึ่งเส้นทาง” และการพัฒนาพื้นที่อ่าวกวางตุ้ง-ฮ่องกง-มาเก๊าของมาตุภูมิ ความตกลงเขตการค้าเสรีอาเซียน-ฮ่องกงนับว่าเป็นนโยบายที่ดีที่เสนอสิทธิประโยชน์พิเศษแก่ฮ่องกงและชาติสมาชิกอาเซียนรวมถึงประเทศไทยด้วย ยอดการค้าระหว่างไทยและฮ่องกงในช่วงห้าปีที่ผ่านมาอยู่ที่ 14,600 ล้านดอลลาร์สหรัฐฯ ต่อปีโดยเฉลี่ย ในช่วง 7 เดือนแรกของปีนี้ ปริมาณการค้าไทย-ฮ่องกงมีมูลค่าถึง 8 พันล้านดอลลาร์สหรัฐ หากการเจรจาเขตการค้าเสรีไทย-ฮ่องกงเสร็จสิ้นและมีผลบังคับใช้ จะเป็นการยกระดับความร่วมมืออย่างรอบด้านระหว่างไทยและฮ่องกงสูงขึ้นอีกระดับหนึ่ง\n\nสำหรับการจัดงานครั้งนี้ มีวัตถุประสงค์เพื่อแลกเปลี่ยนข้อมูลด้านสังคม เศรษฐกิจ และการเมือง ของฮ่องกงภายใต้หลักการ “หนึ่งประเทศ สองระบบ” โดยเริ่มจากประธานหอการค้าไทย-จีน (นายณรงค์ศักดิ์ พุทธพรมงคล) กล่าวถึงประวัติและบทบาทหอการค้าไทย-จีนในไทย ความสัมพันธ์กับผู้นำรุ่นต่างๆของจีน จากอดีตสู่ปัจจุบัน และนายแกรรี่ ชาน รองหัวหน้าพรรค HK DAB ได้กล่าวถึงความสำคัญของประเทศไทย ซึ่งมีบทบาทสำคัญต่อภาคเศรษฐกิจฮ่องกง โดยนายแกรรี่หวังว่า การลงทุนระหว่างไทยกับฮ่องกงจะมีอย่างต่อเนื่อง โดยฮ่องกงพร้อมต้อนรับนักลงทุนจากไทย และเน้นย้ำด้านระเบียบ/ กฎหมาย ที่เอื้อต่อการทำธุรกิจของต่างชาติในฮ่องกง\n\nการหารือครั้งนี้ มีการแลกเปลี่ยนความเห็นเพิ่มเติมเช่น ด้านการท่องเที่ยว ฝ่ายไทยขอให้ฮ่องกงลดหย่อนระเบียบการกักตัว ซึ่งทางฮ่องกงแจ้งว่า ปัจจุบัน ได้ผ่อนปรนไปพอสมควร แต่ระเบียบที่ใช้เป็นระเบียบที่ไม่มีการเลือกปฏิบัติต่อคนชาติฮ่องกงและคนต่างชาติ ด้านการส่งออกข้าว ฝ่ายไทยขอให้ฮ่องกงสนับสนุนการซื้อข้าวไทย ซึ่งปัจจุบันมีคู่แข่งทั้งจากเวียดนามและกัมพูชา โดยฝ่ายฮ่องกงแจ้งยินดีและเสนอจัดตั้งกลุ่มแลกเปลี่ยนความเห็นในเรื่องนี้ นอกจากนี้ ฝ่ายไทยยังเน้นย้ำว่า ในอนาคตฮ่องกงยังคงมีบทบาทสำคัญ แม้ฮ่องกงจะอยู่ภายใต้การปกครองของจีน",
    "ฮ่องกงอาลัย “นายหญิง” ควีนสวรรคต อดีตอาณานิคมเศร้า แต่กลับสะเทือนยันปักกิ่ง": "ชาวฮ่องกงออกมาต่อแถวกว่าหลายชั่วโมงบริเวณสถานกงสุลสหราชอาณาจักร เพื่อรอเข้าถวายความอาลัยแด่การสวรรคตของสมเด็จพระราชินีนาถเอลิซาเบธที่ 2 แห่งสหราชอาณาจักรและเครือจักรภพ ซึ่งอาจเป็นการไว้อาลัยต่อสมเด็จพระราชินีนาถที่ใหญ่ที่สุดนอกสหราชอาณาจักร\n\nอย่างไรก็ดี ความโศกเศร้าที่ถาโถมของประชาชนชาวฮ่องกง ซึ่งเกาะถูกส่งคืนจากสหราชอาณาจักรมายังจีนตั้งแต่ปี 2540 กลับสะเทือนไปถึงอำนาจของพรรคคอมมิวนิสต์ในกรุงปักกิ่งของจีนแผ่นดินใหญ่ ซึ่งพยายามรวบอำนาจ และเข้ามาแทรกแซงประชาธิปไตยในฮ่องกงด้วยความรุนแรงมากยิ่งขึ้นเรื่อยๆ\n\nประชาชนที่นำดอกไม้และการ์ดมาวางเพื่อไว้อาลัยแด่สมเด็จพระราชินีนาถเอลิซาเบธที่ 2 ในบริเวณเขตแอดไมรัลตี กลับกลบภาพจำของฮ่องกงที่เคยเป็นอดีตอาณานิคมอังกฤษ โดยหลังจากที่ฮ่องกงถูกส่งคืนมาให้แก่จีนโดยสหราชอาณาจักร จีนได้ประกาศการใช้นโยบาย “1 ประเทศ 2 ระบบ” ซึ่งเป็นการมอบคำสัญญาจากรัฐบาลคอมมิวนิสต์ว่า วิถีชีวิตของชาวฮ่องกงภายใต้สหราชอาณาจักรจะยังคงเดิมไปอย่างน้อยอีก 50 ปี\n\nอย่างไรก็ดี รัฐบาลคอมมิวนิสต์จีนกลับเข้าปราบปราบ และแทรกแซงประชาธิปไตยในฮ่องกงอย่างเปิดเผย ด้วยการบังคับใช้กฎหมายความมั่นคงแห่งชาติ และอนุญาตให้เพียงแต่ “ผู้รักชาติ” เท่านั้น ที่จะสามารถขึ้นมาเป็นคณะผู้บริหารเกาะฮ่องกงได้ ส่งผลให้ประชาชนชาวฮ่องกงหลายฝ่ายมองว่า จีนคอมมิวนิสต์ผิดคำสัญญาที่ตนเคยให้ไว้\n\nหลี่เหม่ยถิง อาจารย์ด้านการศึกษาวัฒนธรรมและศาสนา ที่มหาวิทยาลัยจีนแห่งฮ่องกง กล่าวว่า “มันอารมณ์ที่ผสมปนเปกันไปอย่างซับซ้อน” โดยนอกสถานกงสุลอังกฤษประจำฮ่องกง ประชาชนต่างเดินทางมาร่วมไว้อาลัย พร้อมกันกับการเปิดเพลงชาติสหราชอาณาจักร “ก็อดเซฟเดอะควีน” จากโทรศัพท์มือถือ เพื่อถวายพระเกียรติสมเด็จพระราชินีนาถเอลิซาเบธที่ 2\n\nพ่อแม่ชาวฮ่องกงพาลูกของตนออกมาไว้อาลัยสมเด็จพระราชินีนาถเอลิซาเบธที่ 2 ด้วย มีพ่อคนหนึ่งห่อผ้าลูกสาววัย 7 เดือนของเขา ด้วยธงชาติสหราชอาณาตักร “ผมจำไม่ได้ว่าผมเคยเห็นชาวฮ่องกงทำสิ่งนี้กับผู้นำคนใดที่ล่วงลับไปแล้ว” เท็ด ฮุย อดีต ส.ส.ฮ่องกง ซึ่งปัจจุบันอาศัยอยู่ในออสเตรเลีย ระบุกับสำนักข่าว BBC\n\n\n\n\n\nหวนรำลึกถึง “ยุคทอง”\n\nในฮ่องกง ประชาชนทั่วเกาะต่างเรียกสมเด็จพระราชินีนาถเอลิซาเบธที่ 2 ว่า “สี่เถ่าป่อ” ซึ่งได้แปลว่า “นายหญิง” ในภาษากวางตุ้ง ทั้งนี้ ประชาชนส่วนมากที่มาต่อแถวรอถวายความอาลัยมักเป็นผู้สูงอายุ ลี วัย 60 ปี นำดอกเบญจมาศมาร่วมวางไว้อาลัย โดยเขาระบุว่า “ผมไม่เคยซื้อดอกไม้มาก่อน แม้แต่จะตอนจีบสาวก็เถอะ”\n\nลีระบุอีกว่า ตนรู้สึกสำนีกในพระมหากรุณาธิคุณของสมเด็จพระราชินีนาถเอลิซาเบธที่ 2 หลังจากที่เศรษฐกิจของฮ่องกง มีความเจริญรุ่งเรืองและเปิดกว้าง และมีความเป็นเสรีนิยมอยู่มากในช่วงอยู่ภายใต้ยุคอาณานิคมอังกฤษ ประชาชนหลายฝ่ายลงความเห็นว่า ฮ่องกงมีระบบการศึกษาและการแพทย์ที่ดีขึ้น รวมถึงการปกครองภายใต้หลักนิติธรรมจากเจ้าอาณานิคมอังกฤษ\n\nฮ่องกงกลายมาเป็นอาณานิคมอังกฤษ หลังจากที่จีนในยุคสมบูรณาญาสิทธิราชย์พ่ายแพ้สงครามฝิ่นครั้งที่ 2 ให้กับทางสหราชอาณาจักร เมื่อช่วงคริสตศวรรษที่ 19 โดยการปกครองของสหราชอาณาจักรเหนือฮ่องกง ดำเนินมายาวนานถึง 156 ปี ในขณะที่จีนแผ่นดินใหญ่ภายใต้การปกครองของพรรคคอมมิวนิสต์ กลับพบกับวิกฤตการเมืองและเศรษฐกิจ ทั้งการเกิดภาวะอดอยากครั้งใหญ่ และการปฏิวัติวัฒนธรรม\n\n“ฮ่องกงเคยสงบสุขในช่วงวันเหล่านั้น” ฟุงวัย 75 ปีกล่าว ทั้งนี้ ชาวฮ่องกงต่างโหยหายุคที่เกาะของตนเคยเป็นอาณานิคมของอังกฤษ โดยเฉพาะในช่วงยุคทศวรรษที่ 1970 ถึง 1990 “ผู้คนที่เคยพบเจอกับช่วงเวลาดังกล่าว มักเรียกว่ามันเป็นยุคทองของฮ่องกง” หลี่ระบุ\n\nรัฐบาลอาณานิคมของอังกฤษเปลี่ยนรูปแบบการปกครองของตนในฮ่องกง เพื่อตอบสนองต่อการจลาจลต่อต้านอาณานิคมที่ร้ายแรงในปี 2510 ซึ่งเกิดขึ้นจากข้อพิพาทของแรงงาน และการได้รับการสนับสนุนจากรัฐบาลคอมมิวนิสต์แผ่นดินใหญ่ หลี่กล่าวว่ารัฐบาลอาณานิคมมีการสร้างที่พักอาศัยสาธารณะมากขึ้น และมีการมอบการศึกษาระดับประถมศึกษาฟรี โดยส่วนหนึ่งของนโยบายเหล่านี้ เป็นความพยายามในการลดแรงเสียดทานในทางสังคมของฮ่องกง\n\nแต่นักเคลื่อนไหวที่มีฐานอยู่ในสหรัฐฯ อย่าง เจฟฟรีย์ โงะ กล่าวว่า ช่วงสามทศวรรษสุดท้ายของยุคอาณานิคมไม่ได้ให้ภาพรวมที่สมบูรณ์ และจักรวรรดิอังกฤษได้แสดง “บทบาทที่สำคัญมาก” ในการปูทางฮ่องกงมาสู่สถานการณ์ปัจจุบัน “นักเคลื่อนไหวจำนวนมากถูกดำเนินคดี โดยเฉพาะอย่างยิ่งตั้งแต่ปี 2562 ภายใต้กฎหมายที่รัฐบาลอาณานิคมกำหนดและไม่เคยถูกเพิกถอนก่อนปี 2540” โงะยังกล่าวอีกว่า สหราชอาณาจักรเปลี่ยนแปลงให้ฮ่องกงเป็นประชาธิปไตยในระดับที่น้อยมากในช่วงยุคอาณานิคม\n\n\n\n\n\nความไม่พอใจในปัจจุบัน\n\nสำหรับประชาชนฮ่องกงบางคน การรำลึกถึงสมเด็จพระราชินีนาถเอลิซาเบธที่ 2 เป็นวิธีแสดงความไม่พอใจต่อคณะผู้บริหารฮ่องกงอย่างหนึ่ง เนื่องจากการประท้วงไม่สามารถจัดขึ้นได้อีกต่อไปภายใต้กฎหมายความมั่นคงแห่งชาติของจีน และกฎการคุมการระบาดของโควิด-19 ที่เข้มงวด เซ ชายชาวฮ่องกง ได้นำสุนัขคอร์กี้สัตว์เลี้ยงของเขาพร้อมกับธงชาติสหราชอาณาจักร เดินทางมาร่วมไว้ทุกข์สมเด็จพระราชินีนาถที่ 2 เพื่อเป็น “รูปแบบทางเลือกในการแสดงออกทางการเมือง”\n\nเซระบุว่า การโบกธงชาติสหราชอาณาจักรในทุกวันนี้บนเกาะฮ่องกง จะทำให้เกิดความเสี่ยงในการถูกจับกุมตัวภายใต้กฎหมายความมั่นคงแห่งชาติ แต่รัฐบาลฮ่องกงจำเป็นจะต้องกัดฟันทนไม่ทำอะไร เมื่อประชาชนนำธงชาติสหราชอาณาจักรมาโบก เพื่อไว้อาลัยต่อสมเด็จพระราชินีนาถเอลิซาเบธที่ 2\n\nรัฐบาลจีนและฮ่องกงมักกล่าวหาผู้เคลื่อนไหวเพื่อระบอบประชาธิปไตยว่า ได้รับการสนับสนุนและแทรกแซงจากต่างชาติ ประชาชนบางคนในแถวที่ต่อเพื่อรอเข้าไว้อาลัยสมเด็จพระราชินีนาถเอลิซาเบธที่ 2 กำลังวางแผนที่จะเดินทางออกจากเกาะ ประชากรของฮ่องกงลดลงเกือบ 200,000 คนใน 2 ปีที่ผ่านมา และหลายคนวางแผนไปตั้งรกรากในสหราชอาณาจักรแทน\n\n\n\n\n\nอัตลักษณ์ของฮ่องกงในวันนี้\n\nประชาชนคนรุ่นใหม่ในฮ่องกงหลายคน ที่เกิดมาไม่ทันยุคอาณานิคมอังกฤษ ก็มีมาเข้าแถวรอเพื่อเข้าไว้อาลัยสมเด็จพระราชินีนาถเอลิซาเบธที่ 2 ด้วย ประชาชนหลายคนเกรงกลัวว่า อดีตของฮ่องกงในการเป็นอาณานิคมอังกฤษ จะถูกกลบฝังภายใต้ความพยายามในการเข้ามาบิดแปลงเกาะฮ่องกงของรัฐบาลคอมมิวนิสต์จีน\n\nหนังสือเรียนของฮ่องกง ภายใต้อิทธิพลของรัฐบาลคอมมิวนิสต์จีน เริ่มมีการสอนเด็กว่า ฮ่องกงไม่เคยเป็นอาณานิคมอังกฤษ แต่เกิดจากการเข้ามายึดครองโดยอำนาจขากต่างชาติ นอกจากนี้ นักเขียนหนังสือเด็กยังถูกศาลตัดสินจำคุก หลังจากเขียนหนังสือที่มีภาพวาดแกะถูกหมาป่าเข้ามาคุกคาม ถูกศาลตีความว่าเป็นการเปรียบเปรยว่าจีนเข้ามาคุกคามชาวฮ่องกง\n\nแซม นักศึกษากฎหมายระบุว่า ย่าของตนเองว่ายน้ำข้ามจากแผ่นดินใหญ่มายังเกาะฮ่องกง “เจ้าหน้าที่ตรวจคนเข้าเมืองบอกย่าผมว่า สี่เถ่าป่อ (นายหญิง-สมเด็จพระราชินีนาถเอลิซาเบธที่ 2) ของพวกเราเป็นผู้หญิงเหมือนกัน เธอเลยได้รับการดูแลอย่างดีบนเกาะฮ่องกง”\n\nคริสโตเฟอร์ วัย 15 ปี กล่าวว่าร่องรอยของประวัติศาสตร์อาณานิคมของฮ่องกงยังคงปรากฏให้เห็นได้อยู่ เช่น ธนบัตรเก่ และป้ายตามถนน “แต่มันรู้สึกเหมือนว่าพวกมันกำลังจางหายไป”\n\n“ไม่ว่าเราจะวิจารณ์อย่างไร ยุคอาณานิคมเป็นส่วนหนึ่งของอัตลักษณ์และประวัติศาสตร์ฮ่องกงของเรา” หลี่กล่าว\n\n\n\n\n\nที่มา:\n\nhttps://www.bbc.com/news/world-asia-china-62898660?fbclid=IwAR2kKh65EHV3nmAwwDjZ_0_BDZY9xmZMFli5qPg9RWveAelJJkVSKgeoflk",
    "สรุปผลการประชุมคณะรัฐมนตรีชุด พลเอก ประยุทธ์ จันทร์โอชา (นายกรัฐมนตรี)": "http://www.thaigov.go.th\n\n(โปรดตรวจสอบมติคณะรัฐมนตรีที่เป็นทางการจากสำนักเลขาธิการคณะรัฐมนตรีอีกครั้ง)\n\nวันนี้ (20 กันยายน 2565) เวลา 09.00 น. พลเอก ประวิตร วงษ์สุวรรณ รองนายกรัฐมนตรี เป็นประธานการประชุมคณะรัฐมนตรี ณ ตึกสันติไมตรี (หลังนอก) ทำเนียบรัฐบาล ซึ่งสรุปสาระสำคัญดังนี้\n\nกฎหมาย\n\n1. เรื่อง ร่างพระราชกฤษฎีกากำหนดเขตที่ดินที่จะเวนคืน ในท้องที่ตำบลหนองกอมเกาะ อำเภอเมืองหนองคาย จังหวัดหนองคาย พ.ศ. .... 2. เรื่อง ร่างกฎกระทรวง (ฉบับที่ ..) พ.ศ. .... ออกตามความในพระราชบัญญัติป้องกันและ ปราบปรามการฟอกเงิน พ.ศ. 2542 3. เรื่อง ร่างกฎ ก.พ. ว่าด้วยโรค พ.ศ. .... และรายงานผลการแก้ไขปรับปรุงหนังสือเวียน ของสำนักงาน ก.พ. 4. เรื่อง ร่างกฎกระทรวงกำหนดอัตราเงินสมทบกองทุนประกันสังคม พ.ศ. .... 5. เรื่อง (ร่าง) ประกาศกระทรวงมหาดไทย เรื่อง การเพิ่มระยะเวลาการอนุญาตให้\n\nคนต่างด้าวบางจำพวกอยู่ในราชอาณาจักรเป็นกรณีพิเศษ\n\n6. เรื่อง การพิจารณายกเลิกการกำหนดให้โรคติดเชื้อไวรัสโคโรนา 2019 หรือโรคโควิด 19 เป็นโรคต้องห้ามสำหรับคนต่างด้าวเข้ามาในราชอาณาจักรตามมาตรา 12 (4) หรือ เข้ามามีถิ่นที่อยู่ในราชอาณาจักรตามมาตรา 44 (2) แห่งพระราชบัญญัติ คนเข้าเมือง พ.ศ. 2522 (ร่างกฎกระทรวงกำหนดโรคต้องห้ามสำหรับคนต่างด้าว ซึ่งเข้ามาในราชอาณาจักร หรือเข้ามามีถิ่นที่อยู่ในราชอาณาจักร (ฉบับที่ ..)\n\nพ.ศ. ....)\n\nเศรษฐกิจ-สังคม\n\n7. เรื่อง ขอความเห็นชอบแผนอัตรากำลังโรงพยาบาลมหาวิทยาลัยบูรพา คณะ แพทยศาสตร์ มหาวิทยาลัยบูรพา ประจำปีงบประมาณ พ.ศ. 2566 - 2568 8. เรื่อง แผนการส่งเสริมวิสาหกิจขนาดกลางและขนาดย่อม ฉบับที่ 5 (พ.ศ. 2566 - 2570) 9. เรื่อง ผลการประชุมคณะกรรมการนโยบายการพัฒนาเขตเศรษฐกิจพิเศษ (กพศ.)\n\nครั้งที่ 1/2565\n\n10. เรื่อง ขออนุมัติโครงการนำเรือประมงออกนอกระบบเพื่อการจัดการทรัพยากรประมง ทะเลที่ยั่งยืน ระยะที่ 2 11. เรื่อง ขอความเห็นชอบในหลักการเพิกถอนพื้นที่อุทยานแห่งชาติเขาพระวิหาร บางส่วน เพื่อดำเนินการก่อสร้างโครงการอ่างเก็บน้ำลำห้วยบอนอันเนื่องมาจาก พระราชดำริ จังหวัดอุบลราชธานี 12. เรื่อง การจัดพิธีทอดผ้าป่าสนับสนุนโครงการทุนเล่าเรียนหลวงสำหรับพระสงฆ์ไทย ประจำปี 2565 13. เรื่อง รายงานสถานการณ์การส่งออกของไทย เดือนกรกฎาคม และ 7 เดือนแรกของปี 2565 14. เรื่อง แนวทางการปฏิบัติราชการที่รองรับชีวิตและการทำงานวิถีใหม่ 15. เรื่อง (ร่าง) นโยบายและแผนปฏิบัติการว่าด้วยการรักษาความมั่นคงปลอดภัยไซเบอร์ (พ.ศ. 2565 - 2570) 16. เรื่อง การขอขยายระยะเวลาดำเนินการจ่ายเงินชดเชยให้แก่น้ำมันเชื้อเพลิงที่มีส่วนผสม ของเชื้อเพลิงชีวภาพ 17. เรื่อง กรอบและงบลงทุนของรัฐวิสาหกิจประจำปีงบประมาณ 2566 18. เรื่อง ขอรับการสนับสนุนงบประมาณรายจ่ายประจำปีงบประมาณ พ.ศ. 2565 งบกลาง รายการเงินสำรองจ่ายเพื่อกรณีฉุกเฉินหรือจำเป็น สำหรับจัดทำโครงการจัดเก็บ ข้อมูลดีเอ็นเอของบุคคลพ้นโทษ พักโทษจากเรือนจำและทัณฑสถาน 19. เรื่อง รายงานสถานการณ์ด้านทรัพยากรทางทะเลและชายฝั่ง และการกัดเซาะชายฝั่ง ของประเทศ พ.ศ. 2564 20. เรื่อง สรุปผลการดำเนินการเรื่องร้องทุกข์และรับข้อคิดเห็นจากประชาชน\n\nในไตรมาสที่ 2 ของปีงบประมาณ พ.ศ. 2565\n\n21. เรื่อง กรอบการวิจัยเพื่อพัฒนากระบวนการยุติธรรม พ.ศ. 2566 - 2569 22. เรื่อง โครงการช่วยเหลือเกษตรกรชาวไร่อ้อยตัดอ้อยสดคุณภาพดีเพื่อลดฝุ่น PM2.5 ฤดู การผลิต ปี 2564/2565 23. เรื่อง ขอรับการจัดสรรงบประมาณรายจ่ายประจำปีประมาณ พ.ศ. 2565 งบกลาง รายการเงินสำรองจ่ายเพื่อกรณีฉุกเฉินหรือจำเป็น เพื่อเป็นค่าใช้จ่ายในการส่งเสริม การสร้างภาพยนตร์ต่างประเทศในราชอาณาจักร 24. เรื่อง ขออนุมัติจัดสรรงบประมาณรายจ่ายประจำปีงบประมาณ พ.ศ. 2565 งบกลาง รายการเงินสำรองจ่ายเพื่อกรณีฉุกเฉินหรือจำเป็น ตามแนวทางการบริหาร งบประมาณรายจ่ายบุคลากรภายใต้แผนงานบุคลากรภาครัฐ ประจำปีงบประมาณ พ.ศ. 2565 25. เรื่อง เสนอแต่งตั้งคณะกรรมการผลักดันการดำเนินงานตามแผนแม่บทภายใต้ ยุทธศาสตร์ชาติ ประเด็นการต่อต้านการทุจริตและประพฤติมิชอบ จังหวัด ...\n\nต่างประเทศ 26. เรื่อง ร่างบันทึกความเข้าใจว่าด้วยความร่วมมือในโครงการภายใต้กองทุนพิเศษแม่โขง- ล้านช้าง ประจำปี พ.ศ. 2565 ระหว่างกระทรวงอุตสาหกรรมและสถาน เอกอัครราชทูตสาธารณรัฐประชาชนจีนประจำประเทศไทย 27. เรื่อง การดำเนินการตามข้อมติคณะมนตรีความมั่นคงแห่งสหประชาชาติ ที่ 2610 (ค.ศ. 2021) เรื่อง การต่อต้านการก่อการร้าย 28. เรื่อง ผลการประชุมรัฐภาคีอนุสัญญามินามาตะว่าด้วยปรอท สมัยที่ 4 ในรูปแบบการ ประชุมด้วยตนเอง (In-person) และความคืบหน้าในการปฏิบัติตามพันธกรณีของ อนุสัญญามินามาตะว่าด้วยปรอท 29. เรื่อง รายงานผลการติดตามและการประเมินผลการดำเนินโครงการต่าง ๆ ภายใต้กลไกเครดิตร่วม (Joint Crediting Mechanism: JCM) 30. เรื่อง การประชุมระดับรัฐมนตรีกลุ่มประเทศไม่ฝักใฝ่ฝ่ายใด (Non-Aligned Movement: NAM) 31. เรื่อง ร่างข้อตกลงว่าด้วยการหารือระหว่างกระทรวงการต่างประเทศแห่งราชอาณาจักร ไทยกับกระทรวงการต่างประเทศแห่งสาธารณรัฐประชาธิปไตยประชาชน แอลจีเรีย 32. เรื่อง ขอความเห็นชอบในการรับรองร่างปฏิญญาระดับรัฐมนตรีสำหรับการประชุม ระดับรัฐมนตรี Regional Cooperative Agreement (RCA) แต่งตั้ง 33. เรื่อง การแต่งตั้งข้าราชการพลเรือนสามัญให้ดำรงตำแหน่งประเภทวิชาการระดับ ทรงคุณวุฒิ (กระทรวงการคลัง) 34. เรื่อง การแต่งตั้งข้าราชการพลเรือนสามัญให้ดำรงตำแหน่งประเภทวิชาการระดับ ทรงคุณวุฒิ (กระทรวงเกษตรและสหกรณ์) 35. เรื่อง การแต่งตั้งข้าราชการพลเรือนสามัญให้ดำรงตำแหน่งประเภทวิชาการระดับ ทรงคุณวุฒิ (กระทรวงคมนาคม) 36. เรื่อง การแต่งตั้งผู้รักษาราชการแทนรัฐมนตรีว่าการกระทรวงอุตสาหกรรม 37. เรื่อง การแต่งตั้งผู้รักษาราชการแทนรัฐมนตรีว่าการกระทรวงยุติธรรม ? กฎหมาย 1. เรื่อง ร่างพระราชกฤษฎีกากำหนดเขตที่ดินที่จะเวนคืน ในท้องที่ตำบลหนองกอมเกาะ อำเภอเมืองหนองคาย จังหวัดหนองคาย พ.ศ. .... คณะรัฐมนตรีมีมติอนุมัติหลักการร่างพระราชกฤษฎีกากำหนดเขตที่ดินที่จะเวนคืน ในท้องที่ตำบลหนองกอมเกาะ อำเภอเมืองหนองคาย จังหวัดหนองคาย พ.ศ. .... ตามที่กระทรวงคมนาคม (คค.) เสนอ และให้ส่งสำนักงานคณะกรรมการกฤษฎีกาตรวจพิจารณาแล้วดำเนินการต่อไปได้ และให้ คค. รับความเห็นของกระทรวงเกษตรและสหกรณ์ กระทรวงทรัพยากรธรรมชาติและสิ่งแวดล้อม สำนักงานคณะกรรมการกฤษฎีกา และสำนักงานสภาพัฒนาการเศรษฐกิจและสังคมแห่งชาติไปพิจารณาดำเนินการต่อไปด้วย ทั้งนี้ คค. เสนอว่า 1. กรมทางหลวงชนบทได้ดำเนินการสำรวจและออกแบบรายละเอียดโครงการก่อสร้างทางหลวงชนบท สายเชื่อมระหว่างทางหลวงแผ่นดินหมายเลข 2 กับสถานีรถไฟนาทา โดยมีวัตถุประสงค์เพื่อรองรับการขนส่งสินค้าจากศูนย์ขนส่งสินค้าบริเวณสถานีรถไฟนาทา เชื่อมโยงพื้นที่เขตเศรษฐกิจพิเศษด่านผ่านแดนถาวรสะพานมิตรภาพไทย - ลาว จังหวัดหนองคาย อีกทั้งเพิ่มโครงข่ายคมนาคม รองรับการเติบโตทางเศรษฐกิจในพื้นที่จังหวัดหนองคาย ลดปัญหาการจราจรบนถนนมิตรภาพ และเป็นการสนับสนุนการจัดตั้งเขตพัฒนาเศรษฐกิจพิเศษหนองคายด้านคมนาคมขนส่ง ช่วยทำให้เกิดการขนส่งในหลายรูปแบบ (Multimodal Transport) ระหว่างระบบรางและถนน เกิดความเชื่อมโยงต่อเนื่องสามารถรองรับการพัฒนาที่จะเกิดขึ้นในอนาคตได้อย่างมีประสิทธิภาพ 2. กรมทางหลวงชนบทได้ทำการศึกษาวิเคราะห์ความเหมาะสมทางด้านเศรษฐกิจในการดำเนินโครงการ ซึ่งจากผลการวิเคราะห์พบว่า มูลค่าปัจจุบัน (NPV) มีค่า 1,199.78 ล้านบาท อัตราผลประโยชน์ต่อทุน (B/C Ratio) มีค่า 1.43 อัตราผลตอบแทนทางเศรษฐศาสตร์โครงการ (EIRR) มีค่า 16.72% ซึ่งถือได้ว่าโครงการดังกล่าวนี้มีความเหมาะสมในการดำเนินการ และหากพิจารณาถึงผลประโยชน์ทางอ้อมที่เกี่ยวกับการรองรับการขยายตัวของเมืองและการพัฒนาพื้นที่ในอนาคตโครงการก็จะมีความเหมาะสมมากขึ้น 3. ลักษณะของโครงการก่อสร้างทางหลวงชนบท สายเชื่อมระหว่างทางหลวงแผ่นดินหมายเลข 2 กับสถานีรถไฟนาทา เป็นถนนก่อสร้างใหม่ ชนิดผิวจราจรแอสฟัลติกคอนกรีต ขนาด 4 ช่องจราจร ช่องจราจรกว้างช่องละ 3.50 เมตร ไหล่ทางกว้างข้างละ 2.50 เมตร เกาะกลางกว้าง 5.10 เมตร เขตทางกว้าง 40.00 เมตร มีระยะทางประมาณ 1.010 กิโลเมตร มีพื้นที่ที่ถูกเวนคืนประมาณ 28 ไร่ (22 แปลง) มีอาคารและสิ่งปลูกสร้างที่ถูกเวนคืนประมาณ 15 รายการ ใช้งบประมาณในการดำเนินโครงการประมาณ 91 ล้านบาท (ค่าสำรวจรายละเอียดอสังหาริมทรัพย์ประมาณ 1.5 ล้านบาท ค่าทดแทนอสังหาริมทรัพย์ประมาณ 43.5 ล้านบาท และค่าก่อสร้างประมาณ 46 ล้านบาท) กรมทางหลวงชนบทจึงมีความจำเป็นที่จะต้องได้มาซึ่งอสังหาริมทรัพย์เพื่อการสร้างทางหลวงชนบทสายดังกล่าว ทั้งนี้ เพื่ออำนวยความสะดวกและความรวดเร็วแก่การจราจรและการขนส่งทางบกอันเป็นกิจการสาธารณูปโภค รวมทั้งเพื่อให้พนักงานเจ้าหน้าที่มีสิทธิเข้าไปทำการสำรวจเพื่อให้ทราบข้อเท็จจริงเกี่ยวกับอสังหาริมทรัพย์ที่ต้องได้มาโดยแน่ชัด โดยมีแผนการดำเนินการ ดังนี้ 3.1 สำรวจรายละเอียดอสังหาริมทรัพย์ ในปี 2566 3.2 กำหนดราคาและจ่ายเงินค่าทดแทนอสังหาริมทรัพย์ ในปี 2567 3.3 ดำเนินการก่อสร้าง ในปี 2568 - 2569 4. กรมทางหลวงชนบทได้ดำเนินการจัดให้มีการรับฟังความคิดเห็นของผู้ได้รับผลกระทบกับโครงการก่อสร้างทางหลวงชนบทสายดังกล่าว ตามระเบียบสำนักนายกรัฐมนตรีว่าด้วยการรับฟังความคิดเห็นของประชาชน พ.ศ. 2548 แล้ว ซึ่งมีผู้เห็นด้วยกับโครงการดังกล่าวประมาณร้อยละ 98.50 5. สำนักงบประมาณพิจารณาแล้ว เห็นควรที่กรมทางหลวงชนบทจะเสนอร่างพระราชกฤษฎีกาในเรื่องนี้ต่อคณะรัฐมนตรี และจะพิจารณาจัดสรรงบประมาณให้กรมทางหลวงชนบทตามความจำเป็นและเหมาะสมตามแผนการใช้จ่ายงบประมาณเมื่อร่างพระราชกฤษฎีกาเรื่องนี้ใช้บังคับต่อไป 6. กรมการปกครองได้ตรวจสอบร่างแผนที่ท้ายพระราชกฤษฎีกาในเรื่องนี้แล้ว แนวเขต การปกครองที่ปรากฏในร่างแผนที่ท้ายพระราชกฤษฎีกาสอดคล้องกับคำบรรยายในประกาศกระทรวงมหาดไทย เรื่อง การกำหนดเขตตำบลในท้องที่อำเภอ ... จังหวัด ... ในพื้นที่ที่เกี่ยวข้อง 7. คค. ได้ดำเนินการตามมาตรา 27 แห่งพระราชบัญญัติวินัยการเงินการคลังของรัฐ พ.ศ. 2561 โดยได้จัดทำข้อมูลเกี่ยวกับการจัดหาที่ดินเพื่อกำหนดเขตที่ดินที่จะเวนคืน ในท้องที่ตำบลหนองกอมเกาะ อำเภอเมืองหนองคาย จังหวัดหนองคาย เพื่อให้เป็นไปตามมติคณะรัฐมนตรีเมื่อวันที่ 27 มิถุนายน 2561 ประกอบด้วย ชื่อโครงการ รายละเอียดโครงการ แผนบริหารโครงการ ประมาณการรายจ่าย แหล่งเงินที่ใช้ตลอดระยะเวลาดำเนินการ และประโยชน์ที่จะได้รับ สาระสำคัญของร่างพระราชกฤษฎีกา กำหนดเขตที่ดินที่จะเวนคืนในท้องที่ตำบลหนองกอมเกาะ อำเภอเมืองหนองคาย จังหวัดหนองคาย เพื่อสร้างทางหลวงชนบท สายเชื่อมระหว่างทางหลวงแผ่นดินหมายเลข 2 กับสถานีรถไฟนาทา มีกำหนดใช้บังคับ 5 ปี โดยให้เริ่มต้นเข้าสำรวจที่ดินและอสังหาริมทรัพย์ที่อยู่ภายในแนวเขตที่ดินที่จะเวนคืน ภายใน 180 วัน นับแต่วันที่พระราชกฤษฎีกานี้ใช้บังคับ 2. เรื่อง ร่างกฎกระทรวง (ฉบับที่ ..) พ.ศ. .... ออกตามความในพระราชบัญญัติป้องกันและปราบปรามการฟอกเงิน พ.ศ. 2542 คณะรัฐมนตรีมีมติอนุมัติหลักการร่างกฎกระทรวง (ฉบับที่ ..) พ.ศ. .... ออกตามความในพระราชบัญญัติป้องกันและปราบปรามการฟอกเงิน พ.ศ. 2542 ตามที่สำนักงานป้องกันและปราบปรามการฟอกเงินเสนอ และให้ส่งสำนักงานคณะกรรมการกฤษฎีกาตรวจพิจารณา โดยให้พิจารณาประเด็นตามข้อสังเกตของสำนักงานคณะกรรมการกฤษฎีกา และให้รับความเห็นของสำนักงานสภาพัฒนาการเศรษฐกิจและสังคมแห่งชาติ และสำนักงานส่งเสริมวิสาหกิจขนาดกลางและขนาดย่อมไปประกอบพิจารณาด้วย แล้วดำเนินการต่อไปได้ และให้สำนักงานป้องกันและปราบปรามการฟอกเงิน (สำนักงาน ป.ป.ง.) รับความเห็นและข้อสังเกตของสำนักงานสภาพัฒนาการเศรษฐกิจและสังคมแห่งชาติ สำนักงานคณะกรรมการกฤษฎีกา และสำนักงานส่งเสริมวิสาหกิจขนาดกลางและขนาดย่อม ไปพิจารณาดำเนินการต่อไป ทั้งนี้ ร่างกฎกระทรวงฯ ที่สำนักงานป้องกันและปราบปรามการฟอกเงินเสนอ เป็นการกำหนดให้ ผู้ประกอบธุรกิจเป็นทรัสตีตามกฎหมายว่าด้วยทรัสต์เพื่อธุรกรรมในตลาดทุน และผู้ประกอบธุรกิจให้บริการระบบคราวด์ฟันดิงตามประกาศคณะกรรมการกำกับตลาดทุนที่ออกตามกฎหมายว่าด้วยหลักทรัพย์และตลาดหลักทรัพย์เป็นสถาบันการเงินตามกฎหมายว่าด้วยการป้องกันและปราบปรามการฟอกเงิน ส่งผลให้ผู้ประกอบธุรกิจดังกล่าวมีหน้าที่ต้องปฏิบัติตามบทบัญญัติของกฎหมาย เช่น การรายงานการทำธุรกรรมตามมาตรา 13 และมาตรา 14 การจัดให้ลูกค้าต้องแสดงตนตามมาตรา 20 การกำหนดนโยบายการรับลูกค้า การบริหารความเสี่ยงที่ อาจเกี่ยวกับการฟอกเงิน หรือการตรวจสอบเพื่อทราบข้อเท็จจริงเกี่ยวกับลูกค้าตามมาตรา 20/1 ซึ่งคณะกรรมการป้องกันและปราบปรามการฟอกเงินเห็นชอบด้วยแล้ว สาระสำคัญของร่างกฎกระทรวง เป็นการแก้ไขเพิ่มเติมกฎกระทรวง (พ.ศ. 2543) ออกตามความในพระราชบัญญัติว่าด้วยการป้องกันและปราบปรามการฟอกเงิน พ.ศ. 2542 เพื่อกำหนดให้ผู้ประกอบธุรกิจเป็นทรัสตีตามกฎหมายว่าด้วยทรัสต์ เพื่อธุรกรรมในตลาดทุน และผู้ประกอบธุรกิจให้บริการระบบคราวด์ฟันดิงตามประกาศคณะกรรมการกำกับตลาดทุนที่ออกตามกฎหมายว่าด้วยหลักทรัพย์และตลาดหลักทรัพย์เป็นสถาบันการเงินตามกฎหมายว่าด้วยการป้องกันและปราบปรามการฟอกเงิน 3. เรื่อง ร่างกฎ ก.พ. ว่าด้วยโรค พ.ศ. .... และรายงานผลการแก้ไขปรับปรุงหนังสือเวียนของสำนักงาน ก.พ. คณะรัฐมนตรีมีมติอนุมัติร่างกฎ ก.พ. ว่าด้วยโรค พ.ศ. .... และรายงานผลการแก้ไขปรับปรุงหนังสือเวียนของสำนักงาน ก.พ. ตามที่สำนักงาน ก.พ. เสนอ และให้ดำเนินการต่อไปได้ และรับทราบรายงานผลการแก้ไขปรับปรุงหนังสือเวียนของสำนักงาน ก.พ. ตามที่สำนักงาน ก.พ. เสนอ ทั้งนี้ ร่างกฎ ก.พ. ดังกล่าว ตามที่สำนักงาน ก.พ. เสนอ เป็นการปรับปรุงกฎ ก.พ. ว่าด้วยโรค พ.ศ. 2553 เพื่อกำหนดให้ผู้ที่จะเข้ารับราชการเป็นข้าราชการพลเรือนต้องไม่มีลักษณะต้องห้ามเป็นคนไร้ความสามารถ คนเสมือนไร้ความสามารถ คนวิกลจริตหรือจิตฟั่นเฟือนไม่สมประกอบ หรือเป็นโรคตามที่กำหนดโดยยกเลิกโรควัณโรคในระยะแพร่กระจายเชื้อ เนื่องจากโรควัณโรคมีแนวโน้มที่จะลดลงและใช้เวลาในการรักษาประมาณ 2 สัปดาห์ก็สามารถหายได้ และกำหนดเพิ่มโรคจิต (Psychosis) หรือโรคอารมณ์ผิดปกติ (Mood Disorders) ที่ปรากฏอาการเด่นชัดรุนแรงหรือเรื้อรัง และเป็นอุปสรรคต่อการปฏิบัติงานในหน้าที่ รวมทั้งรายงานผลการแก้ไขปรับปรุงหนังสือเวียนของสำนักงาน ก.พ. ตามที่สำนักงาน ก.พ. เสนอ เป็นการดำเนินการปรับปรุงหนังสือเวียนของ ก.พ. เพื่อการบริหารทรัพยากรบุคคลให้มีความเหมาะสม ทันสมัย สอดคล้องกับสถานการณ์ที่เปลี่ยนแปลงไป ซึ่งคณะกรรมการข้าราชการพลเรือนและคณะกรรมการแพทย์ของ ก.พ. ได้เห็นชอบด้วยแล้ว ประกอบกับหน่วยงานที่เกี่ยวข้องเห็นชอบด้วย สาระสำคัญของเรื่อง 1. ร่างกฎ ก.พ. ว่าด้วยโรค พ.ศ. .... เป็นการปรับปรุงการกำหนดโรคอันเป็นลักษณะต้องห้ามในการเข้ารับราชการตามกฎ ก.พ. ว่าด้วยโรค พ.ศ. 2553 ซึ่งกำหนดให้ผู้ที่จะเข้ารับราชการเป็นข้าราชการพลเรือน นอกจากไม่มีลักษณะต้องห้ามเป็นคนไร้ความสามารถ คนเสมือนไร้ความสามารถ คนวิกลจริตหรือจิตฟั่นเฟือน ไม่สมประกอบ หรือเป็นโรคตามที่กำหนด ดังนี้ กฎ ก.พ. เดิม ร่างกฎ ก.พ. (ใหม่) ข้อ 2 โรคตามมาตรา 36 ข. (2) คือ (1) วัณโรคในระยะแพร่กระจายเชื้อ (2) โรคเท้าช้างในระยะที่ปรากฏอาการเป็นที่รังเกียจแก่สังคม (3) โรคติดยาเสพติดให้โทษ (4) โรคพิษสุราเรื้อรัง (5) โรคติดต่อร้ายแรงหรือโรคเรื้อรังที่ปรากฏอาการเด่นชัดหรือรุนแรง และเป็นอุปสรรคต่อการปฏิบัติงานในหน้าที่ ไม่มี ข้อ 4 โรคตามมาตรา 36 ข. (2) คือ 4.1 โรคทางกาย ได้แก่ - ยกเลิก คงเดิม คงเดิม คงเดิม คงเดิม 4.2 โรคจิต (Psychosis) หรือโรคอารมณ์ผิดปกติ (Mood Disorders) ที่ปรากฏอาการเด่นชัดรุนแรงหรือเรื้อรังและเป็นอุปสรรคต่อการปฏิบัติงานในหน้าที่ ข้อ 5 วิธีการตรวจโรคตามข้อ 4 ให้เป็นไปตามหลักเกณฑ์และวิธีการที่คณะกรรมการแพทย์ของ ก.พ. กำหนด 2. รายงานผลการแก้ไขปรับปรุงหนังสือเวียนของสำนักงาน ก.พ. เป็นการดำเนินการปรับปรุงหนังสือเวียนของ ก.พ. ซึ่งมีผลใช้บังคับกับส่วนราชการต่าง ๆ ที่อยู่ภายใต้กฎหมายว่าด้วยระเบียบข้าราชการพลเรือน โดยแบ่งการดำเนินการออกเป็น 3 ส่วน ดังนี้ (1) จัดประเภทหนังสือเวียนของสำนักงาน ก.พ. ที่ออกก่อนพระราชบัญญัติระเบียบข้าราชการพลเรือน พ.ศ. 2551 และหนังสือเวียนที่ออกตามพระราชบัญญัติดังกล่าว ซึ่งยังบังคับใช้อยู่ (2) จัดทำฐานข้อมูลหนังสือเวียนของสำนักงาน ก.พ. ตามประเภท และหมวดหมู่ (3) ปรับปรุงหนังสือเวียนของสำนักงาน ก.พ. โดยรวมหนังสือเวียนหลายฉบับที่มีเนื้อหาเดียวกันให้คงเหลือฉบับเดียว และดำเนินการทบทวนมติคณะรัฐมนตรีที่บังคับใช้มานาน รวมถึงหนังสือเวียนที่เกี่ยวข้องให้มีความทันสมัย เหมาะสมกับสถานการณ์ในปัจจุบัน 4. เรื่อง ร่างกฎกระทรวงกำหนดอัตราเงินสมทบกองทุนประกันสังคม พ.ศ. .... คณะรัฐมนตรีมีมติอนุมัติหลักการร่างกฎกระทรวงกำหนดอัตราเงินสมทบกองทุนประกันสังคม พ.ศ. .... โดยปรับลดอัตราเงินสมทบกองทุนประกันสังคม เป็นระยะเวลา 3 เดือน ตามที่กระทรวงแรงงานเสนอ และประกาศใช้เป็นกฎหมายต่อไป ทั้งนี้ ร่างกฎกระทรวงกำหนดอัตราเงินสมทบกองทุนประกันสังคม พ.ศ. .... มีหลักการสำคัญในการปรับลดอัตราเงินสมทบกองทุนประกันสังคม เป็นระยะเวลา 3 เดือน โดยลดอัตราเงินสมทบฝ่ายนายจ้างและฝ่ายผู้ประกันตนตามมาตรา 33 จากเดิมฝ่ายละร้อยละ 5 ของค่าจ้างผู้ประกันตน เหลือฝ่ายละร้อยละ 3 ของค่าจ้างผู้ประกันตน สำหรับฝ่ายรัฐบาลส่งเงินสมทบอัตราเดิม ร้อยละ 2.75 ของค่าจ้างผู้ประกันตน และสำหรับผู้ประกันตนตามมาตรา 39 ให้ปรับลดอัตราเงินสมทบกองทุนประกันสังคมตามมาตรา 46 วรรคสาม เพื่อเป็นการบรรเทาภาระของนายจ้างและผู้ประกันตนให้เหมาะสม สอดคล้องกับสภาวะเศรษฐกิจชะลอตัวอันเนื่องมาจากการปรับตัวสูงขึ้นของค่าครองชีพภายหลังจากสถานการณ์การระบาดของโรคติดเชื้อไวรัสโคโรนา 2019 ซึ่งส่งผลกระทบต่อนายจ้างและผู้ประกันตน สาระสำคัญ ร่างกฎกระทรวงกำหนดอัตราเงินสมทบกองทุนประกันสังคม พ.ศ. .... ซึ่งเป็นการปรับปรุงกฎกระทรวงกำหนดอัตราเงินสมทบกองทุนประกันสังคม พ.ศ. 2565 เพื่อกำหนดอัตราเงินสมทบให้มีความเหมาะสม มีสาระสำคัญ ดังนี้ (1) ให้ยกเลิกกฎกระทรวงกำหนดอัตราเงินสมทบกองทุนประกันสังคม พ.ศ. 2565 (2) ตั้งแต่วันที่ 1 ตุลาคม - 31 ธันวาคม 2565 ให้รัฐบาล นายจ้าง และผู้ประกันตนตามมาตรา 33 ออกเงินสมทบเข้ากองทุนเพื่อการจ่ายประโยชน์ทดแทนกรณีประสบอันตรายหรือเจ็บป่วย กรณีทุพพลภาพ กรณีตาย และกรณีคลอดบุตร ฝ่ายละร้อยละ 1.5 ของค่าจ้างผู้ประกันตน สำหรับการจ่ายประโยชน์ทดแทนกรณีสงเคราะห์บุตร และกรณีชราภาพ ฝ่ายละร้อยละ 1 ของค่าจ้างผู้ประกันตน สำหรับการจ่ายประโยชน์ทดแทนกรณีว่างงาน ในส่วนของนายจ้างและผู้ประกันตนฝ่ายละร้อยละ 0.5 ของค่าจ้างผู้ประกันตน และรัฐบาลร้อยละ 0.25 ของค่าจ้างผู้ประกันตน ตามบัญชี ก. (3) ตั้งแต่วันที่ 1 มกราคม 2566 เป็นต้นไป ให้รัฐบาล นายจ้าง และผู้ประกันตนตามมาตรา 33 ออกเงินสมทบเข้ากองทุนเพื่อการจ่ายประโยชน์ทดแทนกรณีประสบอันตรายหรือเจ็บป่วย กรณีทุพพลภาพ กรณีตาย และกรณีคลอดบุตร ฝ่ายละร้อยละ 1.5 ของค่าจ้างผู้ประกันตน สำหรับการจ่ายประโยชน์ทดแทนกรณีสงเคราะห์บุตร และกรณีชราภาพ ในส่วนของนายจ้างและผู้ประกันตน ฝ่ายละร้อยละ 3 ของค่าจ้างผู้ประกันตน และรัฐบาลร้อยละ 1 ของค่าจ้างผู้ประกันตน สำหรับการจ่ายประโยชน์ทดแทนกรณีว่างงาน ในส่วนของนายจ้าง และผู้ประกันตน ฝ่ายละร้อยละ 0.5 ของค่าจ้างผู้ประกันตน และรัฐบาลร้อยละ 0.25 ของค่าจ้างผู้ประกันตน ตามบัญชี ข. ทั้งนี้ การลดอัตราเงินสมทบของนายจ้างและผู้ประกันตนมีผลทำให้นายจ้างและผู้ประกันตนจ่ายเงินสมทบเข้ากองทุนประกันสังคมลดลงจากฝ่ายละร้อยละ 5 ของค่าจ้างผู้ประกันตน เหลือฝ่ายละร้อยละ 3 ของค่าจ้างผู้ประกันตน และผู้ประกันตนตามมาตรา 39 จ่ายเงินสมทบลดลงจากในอัตราเดือนละ 432 บาท เหลือในอัตราเดือนละ 240 บาท ส่งผลให้กองทุนประกันสังคมจัดเก็บเงินสมทบได้ลดลง 17,044 ล้านบาท โดยผู้ประกันตนจ่ายเงินสมทบลดลง 9,080 ล้านบาท และนายจ้างจ่ายเงินสมทบลดลง 7,964 ล้านบาท ภาพรวมเมื่อลดอัตราเงินสมทบรวมกัน 21 เดือน (รวมกับการลดอัตราเงินสมทบครั้งที่ 1 ตั้งแต่เดือนมีนาคม ถึง พฤษภาคม 2563 ครั้งที่ 2 ตั้งแต่เดือนกันยายน ถึง พฤศจิกายน 2563 ครั้งที่ 3 ตั้งแต่เดือนมกราคม ถึง มีนาคม 2564 ครั้งที่ 4 ตั้งแต่เดือนมิถุนายน ถึง สิงหาคม 2564 ครั้งที่ 5 ตั้งแต่เดือนกันยายน ถึงพฤศจิกายน 2564 และครั้งที่ 6 ตั้งแต่เดือนพฤษภาคม ถึง กรกฎาคม 2565) เงินสมทบทั้งหมดจะลดลงประมาณ 160,250 ล้านบาท โดยผู้ประกันตนจะจ่ายเงินสมทบลดลง 94,547 ล้านบาท ส่วนนายจ้างจะจ่ายเงินสมทบลดลง 65,703 ล้านบาท 5. เรื่อง (ร่าง) ประกาศกระทรวงมหาดไทย เรื่อง การเพิ่มระยะเวลาการอนุญาตให้คนต่างด้าวบางจำพวกอยู่ในราชอาณาจักรเป็นกรณีพิเศษ คณะรัฐมนตรีมีมติอนุมัติ (ร่าง) ประกาศกระทรวงมหาดไทย เรื่อง การเพิ่มระยะเวลาการอนุญาตให้คนต่างด้าวบางจำพวกอยู่ในราชอาณาจักรเป็นกรณีพิเศษ ตามที่กระทรวงมหาดไทยเสนอ ทั้งนี้ กระทรวงมหาดไทยพิจารณาแล้วเห็นว่า การเพิ่มระยะเวลาการอนุญาตให้คนต่างด้าวบางจำพวกอยู่ในราชอาณาจักรเป็นกรณีพิเศษตามมติที่ประชุมคณะกรรมการบริหารสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) (ศบค.) ครั้งที่ 11/2565 เมื่อวันที่ 19 สิงหาคม 2565 จะเป็นการกระตุ้นให้เกิดการเดินทางเข้ามาท่องเที่ยวในประเทศไทยและเพิ่มค่าใช้จ่ายของนักท่องเที่ยวระหว่างที่พำนักในราชอาณาจักร อันจะเป็นการฟื้นฟูเศรษฐกิจด้านการท่องเที่ยวและเยียวยาผลกระทบจากสถานการณ์การแพร่ระบาดของโรคติดเชื้อไวรัสโคโรนา 2019 หรือโรคโควิด-19 โดยการดำเนินการดังกล่าว มีความจำเป็นต้องออกเป็นประกาศกระทรวงมหาดไทย เรื่อง การเพิ่มระยะเวลาการอนุญาตให้คนต่างด้าวบางจำพวกอยู่ในราชอาณาจักรเป็นกรณีพิเศษ และเสนอให้คณะรัฐมนตรีให้ความเห็นชอบร่างประกาศกระทรวงฯ ดังกล่าว สาระสำคัญ ประกาศกระทรวงมหาดไทย เรื่อง การเพิ่มระยะเวลาการอนุญาตให้คนต่างด้าวบางจำพวกอยู่ในราชอาณาจักรเป็นกรณีพิเศษ ได้ออกโดยอาศัยอำนาจตามความในมาตรา 17 แห่งพระราชบัญญัติคนเข้าเมือง พ.ศ. 2522 โดยมีหลักการสำคัญ เพื่อขยายระยะเวลาการอนุญาตให้คนต่างด้างบางจำพวกอยู่ในราชอาณาจักรเป็นกรณีพิเศษ ดังนี้ 1. คนต่างด้าวที่เข้ามาในราชอาณาจักรเป็นการชั่วคราวเพื่อการท่องเที่ยว ตามข้อ 6 วรรค 2 แห่งกฎกระทรวงกำหนดหลักเกณฑ์ วิธีการ และเงื่อนไขในการตรวจ การยกเว้น และการเปลี่ยนประเภทการตรวจลงตรา พ.ศ. 2545 (คนต่างด้าวที่ขอรับการตรวจลงตรา ณ ช่องทางอนุญาตของด่านตรวจคนเข้าเมือง หรือ Visa on arrival) ให้อยู่ในราชอาณาจักรไม่เกินสามสิบวัน 2. คนต่างด้าวผู้ถือหนังสือเดินทางของประเทศที่รัฐบาลของประเทศนั้นได้ทำความตกลงไว้กับรัฐบาลไทย กรณีการยกเว้นการตรวจลงตรา ระยะเวลาพำนักไม่เกินสามสิบวัน ตามข้อ 13 (1) แห่งกฎกระทรวงกำหนดหลักเกณฑ์ วิธีการ และเงื่อนไขในการตรวจ การยกเว้น และการเปลี่ยนประเภทการตรวจลงตรา พ.ศ. 2545 ให้อยู่ในราชอาณาจักรไม่เกินสี่สิบห้าวัน 3. คนต่างด้าวที่เข้ามาในราชอาณาจักรเป็นการชั่วคราวซึ่งได้รับการยกเว้นการตรวจลงตราตามข้อ 13 (3) (ก) แห่งกฎกระทรวงกำหนดหลักเกณฑ์ วิธีการ และเงื่อนไขในการตรวจ การยกเว้น และการเปลี่ยนประเภทการตรวจลงตรา พ.ศ. 2545 (คนต่างด้าวที่ได้รับการยกเว้นการตรวจลงตราประเภท ผ.30) ให้อยู่ในราชอาณาจักรไม่เกินสี่สิบห้าวัน 4. ให้ใช้บังคับตั้งแต่วันที่ 1 ตุลาคม พ.ศ. 2565 จนถึงวันที่ 31 มีนาคม พ.ศ. 2566 ทั้งนี้ เพื่อกระตุ้นให้เกิดการเดินทางเข้ามาท่องเที่ยวในประเทศไทย และเพิ่มค่าใช่จ่ายของนักท่องเที่ยว ซึ่งจะเป็นการฟื้นฟูเศรษฐกิจด้านการท่องเที่ยวและเยียวยาผลกระทบจากสถานการณ์การแพร่ระบาดของโรคติดเชื้อไวรัสโคโรนา 2019 6. เรื่อง การพิจารณายกเลิกการกำหนดให้โรคติดเชื้อไวรัสโคโรนา 2019 หรือโรคโควิด 19 เป็นโรคต้องห้ามสำหรับคนต่างด้าวเข้ามาในราชอาณาจักรตามมาตรา 12 (4) หรือเข้ามามีถิ่นที่อยู่ในราชอาณาจักรตามมาตรา 44 (2) แห่งพระราชบัญญัติคนเข้าเมือง พ.ศ. 2522 (ร่างกฎกระทรวงกำหนดโรคต้องห้ามสำหรับคนต่างด้าวซึ่งเข้ามาในราชอาณาจักร หรือเข้ามามีถิ่นที่อยู่ในราชอาณาจักร (ฉบับที่ ..) พ.ศ. ....) คณะรัฐมนตรีมีมติเห็นชอบร่างกฎกระทรวงกำหนดโรคต้องห้ามสำหรับคนต่างด้าวซึ่งเข้ามาในราชอาณาจักร หรือเข้ามามีถิ่นที่อยู่ในราชอาณาจักร (ฉบับที่ ..) พ.ศ. .... ตามที่กระทรวงมหาดไทย (มท.) เสนอ ซึ่งสำนักงานคณะกรรมการกฤษฎีกาตรวจพิจารณาแล้ว และให้ดำเนินการต่อไปได้ ทั้งนี้ ร่างกฎกระทรวงฯ ที่กระทรวงมหาดไทยเสนอ เป็นการแก้ไขเพิ่มเติมกฎกระทรวงกำหนดโรคต้องห้ามสำหรับคนต่างด้าวซึ่งเข้ามาในราชอาณาจักร หรือเข้ามามีถิ่นที่อยู่ในราชอาณาจักร พ.ศ. 2563 เพื่อยกเลิกการกำหนดให้โรคติดเชื้อไวรัสโคโรนา 2019 หรือโรคโควิด 19 เป็นโรคที่ต้องห้ามสำหรับคนต่างด้าวซึ่งเข้ามาในราชอาณาจักรหรือเข้ามามีถิ่นที่อยู่ในราชอาณาจักร เพื่อให้สอดคล้องกับสถานการณ์การแพร่ระบาดของโรคติดเชื้อไวรัสโคโรนา 2019 ในปัจจุบัน ซึ่งได้คลี่คลายและมีแนวโน้มในทางที่ดีขึ้น จนสามารถผ่านปรนบรรดามาตรการและข้อจำกัดต่าง ๆ ให้ประชาชนและผู้ประกอบการสามารถดำรงชีวิตและดำเนินกิจกรรมทางเศรษฐกิจและสังคมได้ใกล้เคียงกับปกติ รวมไปถึงการผ่อนคลายข้อจำกัดเรื่องการเดินทาง โดยเฉพาะการเดินทางระหว่างประเทศจากเดิมที่เคยกำหนดเป็นมาตรการสกัดกั้นเชื้อโรคอย่างเร่งด่วน ประกอบกับในการประชุมคณะกรรมการบริหารสถานการณ์การแพร่ระบาดของโรคติดเชื้อไวรัสโคโรนา 2019 ครั้งที่ 10/2565 ได้มีมติเห็นชอบให้ยกเลิกการกำหนดให้โรคติดเชื้อไวรัสโคโรนา 2019 เป็นโรคต้องห้ามสำหรับคนต่างด้าวซึ่งเข้ามาในราชอาณาจักรหรือเข้ามามีถิ่นที่อยู่ในราชอาณาจักร ซึ่งคณะรัฐมนตรีได้มีมติเมื่อวันที่ 12 กรกฎาคม 2565 รับทราบสรุปผลการประชุมดังกล่าวตามที่สำนักงานเลขาธิการศูนย์บริหารสถานการณ์โควิด-19 เสนอ ด้วยแล้ว หน่วยงานที่เกี่ยวข้องเห็นชอบในหลักการ ทั้งนี้ สำนักงานคณะกรรมการกฤษฎีกาได้ตรวจพิจารณาร่างกฎกระทรวงดังกล่าวเป็นการล่วงหน้าแล้ว โดยได้แก้ไขเพิ่มเติมกำหนดวันใช้บังคับร่างกฎกระทรวง จากเดิมที่กำหนด ?ให้ใช้บังคับเมื่อพ้นกำหนดสามสิบวันนับแต่วันที่ประกาศในราชกิจจานุเบกษาเป็นต้นไป? เป็น ?ให้ใช้บังคับตั้งแต่วันถัดจากวันประกาศในราชกิจจานุเบกษาเป็นต้นไป? ซึ่งกระทรวงมหาดไทย กระทรวงการต่างประเทศ และสำนักงานตำรวจแห่งชาติได้เห็นชอบกับการแก้ไขเพิ่มเติมด้วยแล้ว สาระสำคัญของร่างกฎกระทรวง แก้ไขเพิ่มเติมกฎกระทรวงกำหนดโรคต้องห้ามสำหรับคนต่างด้าวซึ่งเข้ามาในราชอาณาจักร หรือเข้ามามีถิ่นที่อยู่ในราชอาณาจักร พ.ศ. 2563 เพื่อยกเลิกการกำหนดให้โรคติดเชื้อไวรัสโคโรนา 2019 หรือโรคโควิด 19 เป็นโรคต้องห้ามสำหรับคนต่างด้าวซึ่งเข้ามาในราชอาณาจักรตามมาตรา 12 (4) หรือเข้ามามีถิ่นที่อยู่ในราชอาณาจักรตามมาตรา 44 (2) แห่งพระราชบัญญัติคนเข้าเมือง พ.ศ. 2522 ดังนี้ กฎกระทรวงกำหนดโรคต้องห้ามสำหรับคนต่างด้าว ซึ่งเข้ามาในราชอาณาจักร หรือเข้ามามีถิ่นที่อยู่ ในราชอาณาจักร พ.ศ. 2563 ร่างกฎกระทรวงกำหนดโรคต้องห้ามสำหรับคนต่างด้าว ซึ่งเข้ามาในราชอาณาจักร หรือเข้ามามีถิ่นที่อยู่ ในราชอาณาจักร (ฉบับที่ ..) พ.ศ. .... - โรคต้องห้ามสำหรับคนต่างด้าวซึ่งเข้ามาในราชอาณาจักร [มาตรา 12 (4)] คือ (1) โรคเรื้อน (2) วัณโรคในระยะอันตราย (3) โรคเท้าช้างในระยะที่ปรากฏอาการเป็นที่รังเกียจแก่สังคม (4) โรคยาเสพติดให้โทษ (5) โรคซิฟิลิสในระยะที่ 3 (6) โรคติดเชื้อไวรัสโคโรนา 2019 หรือโรคโควิด 19 - โรคต้องห้ามสำหรับคนต่างด้าวซึ่งเข้ามาในราชอาณาจักร [มาตรา 12 (4)] คือ คงเดิม คงเดิม คงเดิม คงเดิม คงเดิม - ยกเลิก - - โรคต้องห้ามสำหรับคนต่างด้าวเข้ามามีถิ่นที่อยู่ในราชอาณาจักร [มาตรา 44 (2)] คือ (1) โรคเรื้อน (2) วัณโรคในระยะอันตราย (3) โรคเท้าช้าง (4) โรคยาเสพติดให้โทษ (5) โรคพิษสุราเรื้อรัง (6) โรคซิฟิลิสในระยะที่ 3 (7) โรคติดเชื้อไวรัสโคโรนา 2019 หรือโรคโควิด 19 - โรคต้องห้ามสำหรับคนต่างด้าวเข้ามามีถิ่นที่อยู่ในราชอาณาจักร [มาตรา 44 (2)] คือ คงเดิม คงเดิม คงเดิม คงเดิม คงเดิม คงเดิม - ยกเลิก - เศรษฐกิจ-สังคม 7. เรื่อง ขอความเห็นชอบแผนอัตรากำลังโรงพยาบาลมหาวิทยาลัยบูรพา คณะแพทยศาสตร์ มหาวิทยาลัยบูรพา ประจำปีงบประมาณ พ.ศ. 2566 - 2568 คณะรัฐมนตรีมีมติเห็นชอบแผนอัตรากำลังโรงพยาบาลมหาวิทยาลัยบูรพา คณะแพทยศาสตร์ มหาวิทยาลัยบูรพา (รพ. ม.บูรพา) ประจำปีงบประมาณ พ.ศ. 2566 - 2568 (แผนอัตรากำลังฯ รพ. ม.บูรพา) จำนวน 1,934 อัตรา งบประมาณรวมทั้งสิ้น 641,718,840 บาท ตามที่กระทรวงการอุดมศึกษา วิทยาศาสตร์ วิจัยและนวัตกรรม (อว.) เสนอ สาระสำคัญของเรื่อง กระทรวงการอุดมศึกษา วิทยาศาสตร์ วิจัยและนวัตกรรม นำเสนอคณะรัฐมนตรีพิจารณาให้ ความเห็นชอบแผนอัตรากำลังโรงพยาบาลมหาวิทยาลัยบูรพา คณะแพทยศาสตร์ มหาวิทยาลัยบูรพา ปีงบประมาณ พ.ศ. 2566 - 2568 (แผนอัตรากำลังฯ รพ. ม.บูรพา) จำนวน 1,934 อัตรา งบประมาณรวมทั้งสิ้น 641,718,840 บาท โดยมีวัตถุประสงค์เพื่อพัฒนาศักยภาพโรงพยาบาลมหาวิทยาลัยบูรพาเป็นโรงพยาบาลขนาด 500 เตียง ภายใน 3 ปี พัฒนาศักยภาพเป็นโรงพยาบาลหลักหรือสถานฝึกปฏิบัติทางคลินิกหลักเพื่อจัดการเรียนการสอนในระดับหลังปริญญา แพทย์ประจำบ้าน แพทย์ประจำบ้านต่อยอด รวมถึงพัฒนาศักยภาพในการผลิต ผลงานวิจัยทางการแพทย์ การบริการวิชาการความรู้ด้านวิทยาศาสตร์สุขภาพสู่ชุมชนและการบริการรักษาพยาบาลแบบครบวงจรในระดับตติยภูมิ ร่วมกับการพัฒนาศูนย์ความเป็นเลิศทางการแพทย์ (Excellence Center) ซึ่งกระทรวงสาธารณสุข (สธ.) โดยสำนักงานปลัดกระทรวงสาธารณสุขและคณะกรรมการข้าราชการพลเรือนในสถาบันอุดมศึกษา (ก.พ.อ.) ในการประชุมครั้งที่ 3/2565 เมื่อวันที่ 25 เมษายน 2565 ได้มีมติเห็นชอบให้เสนอแผนอัตรากำลังฯ รพ. ม.บูรพา ต่อคณะรัฐมนตรีเพื่อพิจารณาให้ความเห็นชอบต่อไป 8. เรื่อง แผนการส่งเสริมวิสาหกิจขนาดกลางและขนาดย่อม ฉบับที่ 5 (พ.ศ. 2566 - 2570) คณะรัฐมนตรีมีมติเห็นชอบตามที่สำนักงานส่งเสริมวิสาหกิจขนาดกลางและขนาดย่อม (สสว.) เสนอ ดังนี้ 1. เห็นชอบแผนการส่งเสริมวิสาหกิจขนาดกลางและขนาดย่อม (แผนการส่งเสริม SMEฯ) ฉบับที่ 5 (พ.ศ. 2566 - 2570) ซึ่งเป็นกรอบแนวทางการดำเนินงานในการส่งเสริมวิสาหกิจขนาดกลางและขนาดย่อม [Small and Medium Enterprises (SME)] ของประเทศ และให้ใช้แผนการส่งเสริม SMEฯ เป็นแนวทางในการจัดทำแผนปฏิบัติการส่งเสริมวิสาหกิจขนาดกลางและขนาดย่อม (แผนปฏิบัติการฯ) และการจัดทำงบประมาณในส่วนที่เกี่ยวกับการส่งเสริม SME โดยบูรณาการร่วมกันกับหน่วยงานที่เกี่ยวข้องต่อไป 2. ให้ สสว. เป็นหน่วยงานหลักในการจัดทำแผนปฏิบัติการฯ ประจำปี และงบประมาณ เพื่อการขับเคลื่อน โดยให้หน่วยงานต่าง ๆ ที่ประสงค์ขอรับจัดสรรงบประมาณได้มีส่วนร่วมในการจัดทำโครงการที่สอดคล้องกับแผนปฏิบัติการฯ ก่อนจะนำเข้าสู่ขั้นตอนการจัดสรรงบประมาณ 3. ให้หน่วยงานที่เกี่ยวข้องรายงานผลการดำเนินงานภายใต้แผนปฏิบัติการฯ ต่อ สสว. โดยใช้หนึ่งรหัส หนึ่งผู้ประกอบการ1 ในการรายงานข้อมูลเกี่ยวกับผู้ประกอบการ SME ที่เข้าร่วมโครงการและเข้ารับการบริการเป็นประจำทุกปี 1 หนึ่งรหัส หนึ่งผู้ประกอบการ หรือ ONE Identification : ID One SMEs หมายถึง การบูรณาการความช่วยเหลือและการออกแบบมาตรการส่งเสริม SME ให้มีความชัดเจนและเป็นรูปธรรมจากการมีข้อมูลเชิงลึกของ SME โดยให้หน่วยงานที่เกี่ยวข้องทั้งหมดใช้รหัสผู้ประกอบการ SME เดียวกัน ซึ่งจะช่วยให้ภาครัฐมีข้อมูลประวัติโดยรวมของผู้ประกอบการที่ครบถ้วนสำหรับนำมาใช้ประโยชน์เพื่อการบริหารจัดการ SME ที่เข้าร่วมโครงการหรือรับบริการได้อย่างมีประสิทธิภาพ สาระสำคัญของเรื่อง สำนักงานส่งเสริมวิสาหกิจขนาดกลางและขนาดย่อม (สสว.) ได้จัดทำร่างแผนการส่งเสริมวิสาหกิจขนาดกลางและขนาดย่อม (ร่างแผนการส่งเสริม SMEฯ) ฉบับที่ 5 (พ.ศ. 2566 - 2570) เพื่อใช้เป็นกรอบแนวทางกำหนดนโยบาย มาตรการ โครงการต่าง ๆ ในการขับเคลื่อนงานส่งเสริมวิสาหกิจขนาดกลางและขนาดย่อม [Small and Medium Enterprises (SME)] ของประเทศในระยะ 5 ปีข้างหน้า โดยแผนฉบับนี้ให้ความสำคัญกับ การเร่งสร้างการเจริญเติบโตทางเศรษฐกิจของประเทศไทยในมิติต่าง ๆ ด้วยการพัฒนาศักยภาพและการสร้างรายได้ของธุรกิจ SME โดยส่งเสริมให้ SME มีการพัฒนาผลิตภาพ พัฒนาทักษะความชำนาญของแรงงาน สามารถเข้าถึงนวัตกรรมและองค์ความรู้เพื่อเพิ่มประสิทธิภาพการเจริญเติบโตทางธุรกิจ รวมทั้งเข้าถึงโอกาสด้านการค้าและ การลงทุนระหว่างประเทศ ซึ่งคณะกรรมการส่งเสริมวิสาหกิจขนาดกลางและขนาดย่อมในการประชุมครั้งที่ 5/2564 เมื่อวันที่ 3 พฤศจิกายน 2564 และสภาพัฒนาการเศรษฐกิจและสังคมแห่งชาติ (สภาพัฒนาฯ) ในการประชุมครั้งที่ 2/2565 เมื่อวันที่ 2 กุมภาพันธ์ 2565 ได้ให้ความเห็นชอบต่อร่างแผนดังกล่าวแล้ว โดยสภาพัฒนาฯ ให้ สสว. รับความเห็นไปพิจารณาเพิ่มเติมรายละเอียดของแผน และให้นำเสนอคณะรัฐมนตรีพิจารณาตามขั้นตอนต่อไป ซึ่ง สสว. ได้ดำเนินการปรับปรุงร่างแผนการส่งเสริม SMEฯ ตามความเห็นและข้อเสนอแนะของสภาพัฒนาฯ เรียบร้อยแล้ว แผนการส่งเสริม SMEฯ ฉบับที่ 5 (พ.ศ. 2566 - 2570) มีเนื้อหาสาระที่เปลี่ยนแปลงจากแผนการส่งเสริม SMEฯ ฉบับที่ 4 พ.ศ. 2560 - 2564 ดังนี้ หัวข้อ แผนการส่งเสริม SMEฯ ฉบับที่ 4 พ.ศ. 2560 - 2564 แผนการส่งเสริม SMEฯ ฉบับที่ 5 (ที่ สสว. เสนอในครั้งนี้) วิสัยทัศน์ SME ไทยเติบโตแข่งขันได้ในระดับสากล เพื่อเป็นพลังสำคัญในการขับเคลื่อนเศรษฐกิจ ไทยมี SME ที่เข้มแข็ง มีศักยภาพ และสามารถแข่งขันได้ เป้าหมาย/ตัวชี้วัด ของแผน การส่งเสริม SMEฯ มูลค่าของผลิตภัณฑ์มวลรวมของ SME ต่อมูลค่าผลิตภัณฑ์มวลรวมของประเทศมีสัดส่วนเพิ่มขึ้นไม่น้อยกว่าร้อยละ 50 ภายในปี พ.ศ. 2564 SME มีบทบาททางเศรษฐกิจที่เข้มแข็งมากขึ้นในทุกระดับ สามารถสร้างการเติบโตทางเศรษฐกิจ และมีส่วนช่วยลดความเหลื่อมล้ำได้ โดยสัดส่วนผลิตภัณฑ์มวลรวมในประเทศของ SME ต่อผลิตภัณฑ์มวลรวมในประเทศทั้งหมดไม่น้อยกว่าร้อยละ 40 ในปี 2570 ยุทธศาสตร์/ ประเด็น การส่งเสริม SME 3 ยุทธศาสตร์ ประกอบด้วย (1) ส่งเสริมและพัฒนา SME (2) เสริมสร้างขีดความสามารถของ SME เฉพาะกลุ่ม และ (3) พัฒนากลไกเพื่อขับเคลื่อนการส่งเสริม SME อย่างเป็นระบบ 3 ประเด็นการส่งเสริม SME ประกอบด้วย (1) สร้างการเติบโตที่ครอบคลุมทุกกลุ่ม (2) สร้างการเติบโตแบบมุ่งเป้า และ (3) พัฒนาสภาพแวดล้อมให้สนับสนุนการเติบโตของธุรกิจ (ในครั้งนี้ สสว. เปลี่ยนคำจากยุทธศาสตร์เป็นประเด็นการส่งเสริม SME) กลยุทธ์ และแนวทาง การขับเคลื่อน SME มีกลยุทธ์และแนวทางการขับเคลื่อน SME 13 กลยุทธ์และแนวทาง ประกอบด้วย (1) พัฒนาธุรกิจในระยะเริ่มต้นให้เริ่มธุรกิจได้อย่างมั่นคง (2) ยกระดับธุรกิจที่มุ่งเติบโตให้มีศักยภาพในการแข่งขัน (3) ยกระดับธุรกิจสู่การแข่งขันระดับโลก (4) ฟื้นฟูธุรกิจที่ประสบปัญหาให้ฟื้นตัว (5) ช่วยเหลือธุรกิจยังชีพให้สามารถอยู่รอด (6) สร้างส่วนแบ่งตลาดในประเทศให้เพิ่มขึ้น (7) ส่งเสริมการเข้าสู่สากล (8) สนับสนุนการเข้าถึงแหล่งเงินทุน (9) สนับสนุนการพัฒนาเทคโนโลยีและนวัตกรรม (10) มีศูนย์กลางในการให้ข้อมูลองค์ความรู้และบริการ (11) สร้างความพร้อมของบุคลากรและแรงงาน (12) ปรับปรุงกฎหมายกฎระเบียบให้ไม่เป็นอุปสรรคต่อการดำเนินธุรกิจ (13) พัฒนาระบบข้อมูลเพื่อสนับสนุนการกำหนดนโยบาย เพิ่มเติมกลยุทธ์และแนวทางการขับเคลื่อน SME จากแผนการส่งเสริม SMEฯ ฉบับที่ 4 (13 กลยุทธ์และแนวทาง) จำนวน 2 กลยุทธ์และแนวทาง ประกอบด้วย (1) สนับสนุนผู้ประกอบการสูงอายุในการดำเนินธุรกิจ (2) ส่งเสริมเกษตรกรสู่การทำธุรกิจแบบมืออาชีพ หมายเหตุ : ระหว่างปี พ.ศ. 2564 - 2565 สสว. ได้จัดทำแผนการส่งเสริม SMEฯ พ.ศ. 2564 - 2565 ซึ่งเป็นแผนระยะสั้นที่จัดทำขึ้นเป็นกรณีพิเศษเพื่อใช้เป็นกรอบแนวทางในการขับเคลื่อนงานส่งเสริม SME ในช่วงสถานการณ์การแพร่ระบาดของโรคโควิด 19 และในช่วงที่อยู่ระหว่างเตรียมการจัดทำแผนการส่งเสริม SMEฯ ฉบับที่ 5 9. เรื่อง ผลการประชุมคณะกรรมการนโยบายการพัฒนาเขตเศรษฐกิจพิเศษ (กพศ.) ครั้งที่ 1/2565 คณะรัฐมนตรีมีมติรับทราบและเห็นชอบตามที่สำนักงานสภาพัฒนาการเศรษฐกิจและสังคมแห่งชาติ (สศช.) ในฐานะฝ่ายเลขานุการคณะกรรมการนโยบายการพัฒนาเขตเศรษฐกิจพิเศษ (กพศ.) เสนอ ดังนี้ 1. รับทราบผลการประชุม กพศ. ครั้งที่ 1/2565 และมอบหมายให้หน่วยงานที่เกี่ยวข้องดำเนินการตามมติ กพศ. ครั้งที่ 1/2565 2. เห็นชอบการกำหนดพื้นที่ระเบียงเศรษฐกิจพิเศษ (ระเบียงฯ) ดังนี้ 2.1 ให้พื้นที่จังหวัดเชียงราย จังหวัดเชียงใหม่ จังหวัดลำพูนและจังหวัดลำปาง เป็นระเบียงฯ ภาคเหนือ หรือ Northern Economic Corridor: NEC - Creative LANNA 2.2 ให้พื้นที่จังหวัดนครราชสีมา จังหวัดขอนแก่น จังหวัดอุดรธานี และจังหวัดหนองคาย เป็นระเบียงฯ ภาคตะวันออกเฉียงเหนือ หรือ Northeastern Economic Corridor: NeEC - Bioeconomy 2.3 ให้พื้นที่จังหวัดพระนครศรีอยุธยา จังหวัดนครปฐม จังหวัดสุพรรณบุรี และ จังหวัดกาญจนบุรี เป็นระเบียงฯ ภาคกลาง - ตะวันตก หรือ Central - Western Economic Corridor: CWEC 2.4 ให้พื้นที่จังหวัดชุมพร จังหวัดระนอง จังหวัดสุราษฎร์ธานี และจังหวัดนครศรีธรรมราช เป็นระเบียงฯ ภาคใต้ หรือ Southern Economic Corridor: SEC 10. เรื่อง ขออนุมัติโครงการนำเรือประมงออกนอกระบบเพื่อการจัดการทรัพยากรประมงทะเลที่ยั่งยืน ระยะที่ 2 คณะรัฐมนตรีมีมติอนุมัติตามที่กระทรวงเกษตรและสหกรณ์ (กษ.) เสนอ ดังนี้ 1. อนุมัติโครงการนำเรือประมงออกนอกระบบเพื่อการจัดการทรัพยากรประมงทะเลที่ยั่งยืน ระยะที่ 2 2. อนุมัติกรอบวงเงินงบประมาณในการดำเนินการโครงการ โดยมีงบประมาณค่าใช้จ่าย ในการชดเชยเรือประมง จำนวน 59 ลำ เป็นเงิน 287.18 ล้านบาท โดยขอใช้งบประมาณรายจ่ายประจำปี 2565 งบกลาง รายการเงินสำรองจ่ายเพื่อกรณีฉุกเฉินหรือจำเป็น สาระสำคัญของเรื่อง 1. ในปี 2558 ประเทศไทยได้รับการแจ้งเตือนจากสหภาพยุโรปว่า กิจกรรมการประมงของประเทศไทยไม่เป็นไปตามกฎระเบียบคณะมนตรีแห่งสหภาพยุโรป ว่าด้วยการจัดตั้งระบบประชาคมยุโรปในการป้องกัน ยับยั้ง และขจัดการทำประมงที่ผิดกฎหมาย ขาดการรายงาน และไร้การควบคุม (การทำการประมง IUU) ดังนั้น รัฐบาลจึงได้กำหนดมาตรการต่าง ๆ เพื่อแก้ไขปัญหาดังกล่าว เช่น การแก้ไขกฎหมายให้สอดคล้องกับกฎระเบียบสากล การจัดทำแผนปฏิบัติการระดับชาติว่าด้วยการป้องกัน ยับยั้ง และขจัดการทำการประมง IUU และแผนบริหารจัดการประมงทะเลของไทย การกำหนดให้เรือประมงติดตั้งระบบติดตามเรือประมง การกำหนดเครื่องมือต้องห้ามในการทำการประมง การควบคุมปริมาณการจดทะเบียนเรือประมง เป็นต้น ซึ่งหนึ่งในมาตรการสำคัญ คือ การลดปริมาณเรือประมงให้เหมาะสมกับปริมาณสัตว์น้ำ อย่างไรก็ตาม ในช่วงปี 2558 - 2564 จำนวนเรือประมงที่ได้รับใบอนุญาตการทำการประมงพาณิชย์ยังมีจำนวนที่มากเกินค่าเป้าหมาย 1 2. ด้วยเหตุดังกล่าว กระทรวงเกษตรและสหกรณ์ (กษ.) จึงได้จัดทำโครงการนำเรือประมงออกนอกระบบเพื่อการจัดการทรัพยากรประมงทะเลที่ยั่งยืนขึ้น โดยนำเรือประมงที่ประสงค์เข้าร่วมโครงการ ได้แก่ (1) เรือที่ได้รับผลกระทบจากมาตรการของรัฐตั้งแต่ปี 2558 ที่ไม่สามารถทำการประมงได้ และ (2) เรือที่ได้รับใบอนุญาตทำการประมงพาณิชย์แล้ว แต่เจ้าของเรือมีความประสงค์จะเลิกอาชีพทำการประมง ซึ่ง กษ. จะจ่ายเงินค่าชดเชยให้กับเจ้าของเรือดังกล่าวเพื่อนำเรือดังกล่าวไปทำลาย โดยที่ผ่านมาคณะรัฐมนตรีได้มีมติ (5 มีนาคม 2562) เห็นชอบให้ดำเนินโครงการฯ ในระยะที่ 1 โดยดำเนินการในส่วนของเรือที่ได้รับผลกระทบจากมาตรการของรัฐตั้งแต่ปี 2558 ก่อน (ในส่วนของเรือที่เจ้าของเรือประสงค์จะเลิกอาชีพทำการประมง จำนวน 2,513 ลำ จะดำเนินการต่อไปในภายหลัง) โดยในโครงการฯ ระยะที่ 1 ได้ดำเนินการกับเรือประมงจำนวน 305 ลำ (กษ. แจ้งว่า ภายหลังมีเรือที่โดนตัดสิทธิในการเข้าร่วมโครงการฯ จำนวน 1 ลำ จึงมีเรือที่เข้าร่วมโครงการฯ ระยะที่ 1 ทั้งสิ้น จำนวน 304 ลำ) จากเรือที่แจ้งความประสงค์ขอเข้าร่วมโครงการฯ ทั้งหมด 570 ลำ ในส่วนโครงการระยะที่ 2 ที่ กษ. เสนอมาในครั้งนี้ เป็นการดำเนินการกับเรือประมงส่วนที่เหลือ จำนวน 263 ลำ (เจ้าของเรือประมงยกเลิกความประสงค์เข้าร่วมโครงการ 2 ลำ จึงทำให้เรือประมงส่วนที่เหลือลดลงจาก 265 ลำ เป็น 263 ลำ) ซึ่งในจำนวนนี้มีเรือประมงที่ผ่านเกณฑ์การเข้าร่วมโครงการฯ จำนวน 59 ลำ คิดเป็นงบประมาณ 287.18 ล้านบาท ส่วนที่เหลือที่ไม่เข้าข่ายเข้าร่วมโครงการฯ ระยะนี้ แบ่งเป็น 2 กลุ่ม คือ กลุ่มที่ 1 จำนวน 171 ลำ ไม่ผ่านเกณฑ์การเข้าร่วมโครงการฯ และโดนตัดสิทธิการเข้าร่วมโครงการแล้ว และกลุ่มที่ 2 จำนวน 33 ลำ เป็นกลุ่มเรือที่ไม่ได้รับผลกระทบจากคำสั่งและมาตรการของรัฐแต่สมควรที่จะได้รับการชดเชย เยียวยาในระยะต่อไป ซึ่งกลุ่มที่ 2 อยู่ระหว่างการพิจารณาของคณะทำงานและคณะอนุกรรมการที่เกี่ยวข้องเพื่อดำเนินการในส่วนที่เกี่ยวข้องต่อไป 3. กษ. แจ้งว่า การดำเนินการเพื่อทำลายเรือประมง จำนวน 570 ลำ ตามโครงการฯ ร่วมกับการทำลายเรือประมงที่มีใบอนุญาตทำการประมงพาณิชย์แต่เจ้าของเรือมีความประสงค์จะเลิกอาชีพทำการประมง จำนวน 2,513 ลำ จะทำให้สัดส่วนเรือประมงพาณิชย์ในน่านน้ำไทยอยู่ในระดับที่เหมาะสม (ต่ำกว่า 8,517 ลำ) ซึ่งจะส่งผลให้ชาวประมงที่ยังประกอบอาชีพอยู่สามารถทำการประมงได้มากขึ้น ในขณะที่ปริมาณสัตว์น้ำที่สามารถนำมาใช้ประโยชน์ได้อย่างยั่งยืน (Maximum Sustainable Yield: MSY) ยังคงอยู่ในระดับที่เหมาะสม โครงการนำเรือประมงออกนอกระบบเพื่อการจัดการทรัพยากรประมงทะเลที่ยั่งยืน ระยะที่ 2 มีสาระสำคัญสรุปได้ ดังนี้ หัวข้อ รายละเอียด 1. วัตถุประสงค์ 1) เพื่อบริหารจัดการกองเรือประมงพาณิชย์ โดยรักษาความสมดุลของจำนวนเรือประมงพาณิชย์กับปริมาณสัตว์น้ำที่สามารถนำมาใช้ประโยชน์ได้อย่างยั่งยืน 2) เพื่อชดเชยเยียวยาและบรรเทาผลกระทบให้กับเจ้าของเรือประมงจากมาตรการแก้ไขปัญหาการทำประมงผิดกฎหมายของภาครัฐ 3) เพื่อให้ชาวประมงที่ไม่สามารถประกอบอาชีพทำการประมงได้มีโอกาสประกอบอาชีพอื่น 4) เพื่อนำเรือที่ได้รับค่าชดเชยเยียวยาออกนอกระบบอย่างถาวร 2. เป้าหมาย เรือประมงกลุ่มที่เหลือจากการชดเชยเยียวยาในระยะที่ 1 (ระยะเร่งด่วน) ที่ผ่านการพิจารณาให้ความเห็นชอบและพิจารณากลั่นกรองจากคณะกรรมการนโยบายการประมงแห่งชาติ คณะอนุกรรมการแก้ไขปัญหาการทำประมงผิดกฎหมาย คณะทำงานตรวจสอบประวัติ ความถูกต้อง และคุณสมบัติ เรือประมงและเจ้าของเรือและคณะทำงานประเมินราคาเรือประมง ซึ่งตรวจสอบแล้วไม่พบการกระทำความผิดตามกฎหมาย และผ่านการประเมินราคาค่าชดเชย จำนวน 59 ลำ 3. วิธีดำเนินงาน คณะทำงานจ่ายเงินเยียวยาเรือประมง โดยกรมประมงดำเนินการจ่ายเงินค่าชดเชย โดยนำฝากเข้าบัญชีเงินฝากธนาคารของรัฐให้แก่เจ้าของเรือประมงตามหลักเกณฑ์และวิธีการที่กำหนด ดังนี้ 1) งวดที่ 1 จ่ายเงินจำนวนร้อยละ 30 ของจำนวนเงินค่าชดเชย เพื่อเป็นค่าใช้จ่ายในการแยกชิ้นส่วนเรือหรือทำลายเรือประมง 2) งวดที่ 2 จ่ายเงินจำนวนร้อยละ 70 ของจำนวนเงินค่าชดเชย หลังจากเจ้าของเรือประมงได้ดำเนินการแยกชิ้นส่วนเสร็จหรือทำลายเรือประมงเสร็จเรียบร้อยแล้ว 4. ระยะเวลาดำเนินงาน ระยะเวลาดำเนินการ 1 ปี (งบประมาณปี 2565) 5. งบประมาณ งบประมาณค่าใช้จ่ายในการชดเชยเรือประมง จำนวน 59 ลำ งบประมาณ 287.18 ล้านบาท โดยขอใช้งบประมาณรายจ่ายประจำปี 2565 งบกลาง รายการเงินสำรองจ่ายเพื่อกรณีฉุกเฉินหรือจำเป็น (การจ่ายเงินชดเชยดังกล่าวไม่ได้ใช้อัตราการชดเชยแบบคงที่ โดยเรือแต่ละลำได้รับการชดเชยตามราคาประเมิน ซึ่งผ่านการเห็นชอบของคณะทำงานประเมินราคาเรือประมงภายใต้คณะอนุกรรมการแก้ไขปัญหาการทำประมงผิดกฎหมายแล้ว) 6. หน่วยงานรับผิดชอบ 1) กรมประมง กษ. 2) กรมเจ้าท่า กระทรวงคมนาคม (คค.) 1 ปัจจุบัน เรือประมงไทยยังคงมีจำนวนที่มากเกินกว่าประมาณที่เหมาะสม โดยในรอบปีการประมง 2565 - 2566 มีเรือที่ได้รับใบอนุญาตทำการประมงพาณิชย์ จำนวน 9,608 ลำ จากจำนวนเรือที่เหมาะสมในน่านน้ำไทย จำนวน 8,517 ลำ 11. เรื่อง ขอความเห็นชอบในหลักการเพิกถอนพื้นที่อุทยานแห่งชาติเขาพระวิหาร บางส่วน เพื่อดำเนินการก่อสร้างโครงการอ่างเก็บน้ำลำห้วยบอนอันเนื่องมาจากพระราชดำริ จังหวัดอุบลราชธานี คณะรัฐมนตรีมีมติเห็นชอบในหลักการเพิกถอนพื้นที่อุทยานแห่งชาติเขาพระวิหาร บางส่วน เนื้อที่ประมาณ 42 ไร่ 0 งาน 51 ตารางวา เพื่อก่อสร้างโครงการอ่างเก็บน้ำลำห้วยบอนอันเนื่องมาจากพระราชดำริ จังหวัดอุบลราชธานี ตามที่กระทรวงเกษตรและสหกรณ์ (กษ.) เสนอ ทั้งนี้ เมื่อคณะรัฐมนตรีเห็นชอบแล้ว กษ. จะแจ้งให้กรมอุทยานแห่งชาติ สัตว์ป่า และพันธุ์พืช ดำเนินการตามพระราชบัญญัติอุทยานแห่งชาติ พ.ศ. 2562 ในการตราพระราชกฤษฎีกาเพิกถอนพื้นที่อุทยานแห่งชาติเขาพระวิหาร บางส่วน เพื่อก่อสร้างโครงการอ่างเก็บน้ำลำห้วยบอน อันเนื่องมาจากพระราชดำริ จังหวัดอุบลราชธานี ต่อไป สาระสำคัญของเรื่อง กระทรวงเกษตรและสหกรณ์เสนอคณะรัฐมนตรีพิจารณาให้ความเห็นชอบในหลักการเพิกถอนพื้นที่อุทยานแห่งชาติเขาพระวิหาร บางส่วน เนื้อที่ประมาณ 42 ไร่ 0 งาน 51 ตารางวา เพื่อก่อสร้างโครงการอ่างเก็บน้ำลำห้วยบอนอันเนื่องมาจากพระราชดำริ จังหวัดอุบลราชธานี ทั้งนี้ เมื่อคณะรัฐมนตรีเห็นชอบแล้ว จะแจ้งให้กรมอุทยานแห่งชาติ สัตว์ป่า และพันธุ์พืชดำเนินการตามพระราชบัญญัติอุทยานแห่งชาติ พ.ศ. 2562 ในการตราพระราชกฤษฎีกาเพิกถอนพื้นที่อุทยานแห่งชาติเขาพระวิหาร บางส่วน เพื่อก่อสร้างโครงการอ่างเก็บน้ำลำห้วยบอนอันเนื่องมาจากพระราชดำริ จังหวัดอุบลราชธานี ต่อไป โดยโครงการฯ ตั้งอยู่ที่หมู่ที่ 6 บ้านน้ำยืน ตำบลโซง อำเภอน้ำยืน จังหวัดอุบลราชธานี มีวัตถุประสงค์เพื่อบรรเทาปัญหาความเดือดร้อนจากการขาดแคลนน้ำด้านอุปโภค บริโภค และเกษตรกรรมของราษฎร โดยโครงการฯ เก็บกักน้ำได้ 6.015 ล้านลูกบาศก์เมตร และส่งน้ำสนับสนุนการเพาะปลูกในฤดูฝน ประมาณ 5,000 ไร่ ครอบคลุมพื้นที่จำนวน 9 หมู่บ้านของอำเภอน้ำยืน จังหวัดอุบลราชธานี รวมทั้งเป็นการเสริมสร้างความมั่นคงในเขตอีสานตอนล่างบริเวณชายแดน ไทย - กัมพูชา มีแผนการดำเนินโครงการ 5 ปี ตั้งแต่ปี พ.ศ. 2563 - 2567 วงเงินงบประมาณโครงการทั้งสิ้น 840 ล้านบาท (ไม่รวมค่าที่ดิน) ใช้จ่ายจากงบประมาณรายจ่ายประจำปีงบประมาณ พ.ศ. 2564 - 2567 ปัจจุบันโครงการอยู่ระหว่างการดำเนินการก่อสร้าง มีผลการดำเนินงานทั้งโครงการ ร้อยละ 18 โดยได้ก่อสร้างถนนทางเข้าโครงการเสร็จเรียบร้อยแล้ว และอยู่ระหว่าง การก่อสร้างทำนบดินหัวงานและอาคารประกอบ ส่วนการก่อสร้างระบบส่งน้ำ อยู่ระหว่างการเตรียมความพร้อมทบทวนแบบก่อสร้างคลองส่งน้ำให้สอดคล้องกับการเปลี่ยนแปลงสภาพการใช้ที่ดินของเกษตรกรในปัจจุบัน 12. เรื่อง การจัดพิธีทอดผ้าป่าสนับสนุนโครงการทุนเล่าเรียนหลวงสำหรับพระสงฆ์ไทย ประจำปี 2565 คณะรัฐมนตรีรับทราบเกี่ยวกับการจัดพิธีทอดผ้าป่าสนับสนุนโครงการทุนเล่าเรียนหลวงสำหรับพระสงฆ์ไทย ประจำปี 2565 เพื่อเป็นการเผยแพร่การดำเนินงานของโครงการทุนเล่าเรียนหลวงสำหรับพระสงฆ์ไทย ตามที่กระทรวงมหาไทย (มท.) เสนอ เรื่องเดิม 1. พระบาทสมเด็จพระเจ้าอยู่หัว ทรงพระกรุณาโปรดเกล้าโปรดกระหม่อมพระราชทาน พระบรมราชานุญาตให้จัดพิธีทอดผ้าป่าสนับสนุนโครงการทุนเล่าเรียนหลวงสำหรับ พระสงฆ์ไทยเพื่อสนับสนุนและเผยแพร่การดำเนินงานของโครงการทุนเล่าเรียนหลวงสำหรับพระสงฆ์ไทย ซึ่งมหาเถรสมาคมได้มีมติให้คณะสงฆ์สนับสนุน และขอความร่วมมือจากวัดต่าง ๆ ทั้งในส่วนกลาง ส่วนภูมิภาคทั่วประเทศจัดพิธีทอดผ้าป่าฯ ในวันที่ 13 ตุลาคม ของทุกปี ซึ่งเป็นวันคล้ายวันสวรรคตของพระบาทสมเด็จพระบรมชนกาธิเบศร มหาภูมิพลอดุลยเดชมหาราชบรมนาถบพิตร ผู้ทรงพระราชทานจัดตั้งโครงการฯ เพื่อสนับสนุนและส่งเสริมพระภิกษุและสามเณร ให้ได้มีโอกาสศึกษาพระปริยัติธรรมและพระธรรมอย่างลึกซึ้ง 2. การประชุมคณะกรรมการจัดพิธีทอดผ้าป่าสนับสนุนโครงการทุนเล่าเรียนหลวงสำหรับพระสงฆ์ไทย ครั้งที่ 1/2565 ในวันอังคารที่ 6 กันยายน 2565 ณ ห้องประชุมอาคาร 100 ปี วัดบวรนิเวศวิหาร โดยมีสมเด็จพระมหาวีรวงศ์ (สุชิน อคฺคชิโน) เลขานุการสมเด็จพระสังฆราชและกรรมการมหาเถรสมาคมเป็นประธานฝ่ายสงฆ์ และนายพลากร สุวรรณรัฐ องคมนตรี เป็นประธานการประชุมโดยที่ประชุมเห็นชอบรูปแบบการเป็นเจ้าภาพจัดพิธีทอดผ้าป่าสนับสนุนโครงการทุนเล่าเรียนหลวงสำหรับพระสงฆ์ไทย ประจำปี 2565 เหมือนปีที่ผ่านมา และมอบหมายให้กระทรวงมหาดไทยพิจารณาเรียนเชิญส่วนราชการระดับกระทรวงหรือเทียบเท่า เหล่าทัพ องค์กรอิสระ และ กทม. จัดพิธีทอดผ้าป่าสนับสนุนโครงการทุนเล่าเรียนหลวงฯ ประจำปี 2565 รวมทั้งประสานสำนักงานทำเนียบองคมนตรี เพื่อปรับปรุงคำสั่งคณะกรรมการโครงการทุนเล่าเรียนหลวงให้เป็นปัจจุบัน เนื่องด้วยโครงการทุนเล่าเรียนหลวงสำหรับพระสงฆ์ไทยเป็นโครงการที่พระบาทสมเด็จ พระเจ้าอยู่หัว ทรงพระกรุณาโปรดเกล้าโปรดกระหม่อมพระราชทานพระบรมราชานุญาตให้จัดพิธีทอดผ้าป่า เพื่อสนับสนุนและเผยแพร่การดำเนินงานของโครงการทุนเล่าเรียนหลวงสำหรับพระสงฆ์ไทย ประกอบกับมหาเถรสมาคมได้มีมติให้คณะสงฆ์สนับสนุนและขอความร่วมมือจากจังหวัดต่าง ๆ ทั้งในส่วนกลางและส่วนภูมิภาคทั่วประเทศ โดยจัดพิธีทอดผ้าป่าฯ วันที่ 13 ตุลาคม ของทุกปี ซึ่งเป็นวันคล้ายวันสวรรคตของพระบาทสมเด็จ พระบรมชนกาธิเบศร มหาภูมิพลอดุลยเดชมหาราช บรมนาถบพิตร ผู้ทรงพระราชทานจัดตั้งโครงการฯ โดยใน ปี 2565 พิธีทอดผ้าป่าโครงการทุนเล่าเรียนหลวงฯ ในส่วนกลาง จะจัดในวันที่ 13 ตุลาคม 2565 ณ วัดบวรนิเวศวิหาร ส่วนภูมิภาคและคณะหนทั้ง 4 หน จัดพิธีทอดผ้าป่าฯ ระหว่างวันที่ 14 ตุลาคม 2565 ถึงวันที่ 15 พฤศจิกายน 2565 จึงเห็นควรนำเสนอคณะรัฐมนตรีเพื่อโปรดทราบและเพื่อเป็นการเผยแพร่การดำเนินงานของโครงการทุนเล่าเรียนหลวงสำหรับพระสงฆ์ไทย ด้วยระยะเวลาการจัดพิธีทอดผ้าป่าสนับสนุนโครงการทุนเล่าเรียนหลวงสำหรับพระสงฆ์ไทย ในปี 2565 จะเริ่มดำเนินการ ดังนี้ (1) ส่วนกลาง ในวันที่ 13 ตุลาคม 2565 ณ วัดบวรนิเวศวิหาร และ (2) ส่วนภูมิภาคและคณะหนทั้ง 4 หน ในระหว่างวันที่ 14 ตุลาคม 2565 ถึงวันที่ 15 พฤศจิกายน 2565 ณ วัดที่กำหนด ซึ่งมีระยะเวลาก่อนการจัดพิธีทอดผ้าป่าฯ อีกไม่นาน การนี้ กระทรวงมหาดไทยจึงมีความประสงค์นำเสนอคณะรัฐมนตรีเพื่อโปรดทราบ และเพื่อเป็นการเผยแพร่การดำเนินงานของโครงการทุนเล่าเรียนหลวงสำหรับพระสงฆ์ไทย ข้อเท็จจริง ในปีที่ผ่านมา (ปี 2564) ได้ดำเนินการจัดพิธีทอดผ้าป่าสนับสนุนโครงการทุนเล่าเรียนหลวงสำหรับพระสงฆ์ไทย โดยสรุปผลการดำเนินการได้ ดังนี้ 1. ประธานองคมนตรีในฐานะประธานคณะกรรมการโครงการทุนเล่าเรียนหลวงสำหรับพระสงฆ์ไทย ได้ลงนามคำสั่งคณะกรรมการโครงการทุนเล่าเรียนหลวงสำหรับพระสงฆ์ไทย ที่ 4/2564 เรื่อง แต่งตั้งคณะกรรมการจัดพิธีทอดผ้าป่าสนับสนุนโครงการทุนเล่าเรียนหลวงสำหรับพระสงฆ์ไทย ลงวันที่ 30 มีนาคม 2564 โดยมีสมเด็จ พระวันรัต วัดบวรนิเวศวิหาร เป็นที่ปรึกษา/นายพลากร สุวรรณรัฐ เป็นประธานกรรมการ/ ปลัดกระทรวงมหาดไทย ผู้อำนวยการสำนักงานพระพุทธศาสนาแห่งชาติ และปลัดกระทรวงวัฒนธรรม เป็นรองประธานกรรมการ หัวหน้าส่วนราชการและหน่วยงานรัฐวิสาหกิจในสังกัดกระทรวงมหาดไทยและบุคคลที่เกี่ยวข้อง เป็นกรรมการ โดยมีนายสมคิด จันทมฤก เป็นกรรมการและเลขานุการ โดยมีอำนาจหน้าที่ ดังนี้ (1) ดำเนินการจัดพิธีทอดผ้าป่าประจำปี (2) ประชาสัมพันธ์ และเผยแพร์โครงการทุนเล่าเรียนหลวงสำหรับพระสงฆ์ไทย (3) เชื่อมสัมพันธ์ ศรัทธาระหว่างสถาบันพระมหากษัตริย์ สถาบันสงฆ์ และประชาชน (4) รวบรวมหรือทรัพย์สินที่ได้จากการจัดงานพิธีทอดผ้าป่าส่งมอบให้โครงการทุนเล่าเรียนหลวงสำหรับพระสงฆ์ไทย (5) แต่งตั้งคณะอนุกรรมการด้านต่าง ๆ (6) ติดต่อประสานงานกับหน่วยงานภาครัฐ เอกชนและองค์กรต่าง ๆ และ (7) ปฏิบัติหน้าที่ อื่น ตามที่ประธานคณะกรรมการโครงการทุนเล่าเรียนหลวงสำหรับพระสงฆ์ไทยมอบหมาย 2. นายพลากร สุวรรณรัฐ องคมนตรี ในฐานะกรรมการจัดพิธีทอดผ้าป่าสนับสนุนโครงการทุนเล่าเรียนหลวงได้ลงนามคำสั่งคณะกรรมการจัดพิธีทอดผ้าป่าสนับสนุนโครงการทุนเล่าเรียนหลวงสำหรับพระสงฆ์ไทย ที่ 8/2564 เรื่อง แต่งตั้งคณะอนุกรรมการจัดพิธีทอดผ้าป่าทุนเล่าเรียนหลวงสำหรับพระสงฆ์ไทย ระดับจังหวัด ลงวันที่ 22 กันยายน 2564 โดยมี ผู้ว่าราชการจังหวัด เป็นประธานอนุกรรมการ/รองผู้ว่าราชการจังหวัดที่ได้รับมอบหมาย เป็นรองประธานอนุกรรมการ/หัวหน้าส่วนราชการที่เกี่ยวข้อง เป็นอนุกรรมการ หัวหน้าสำนักงานจังหวัด เป็นอนุกรรมการและเลขานุการ โดยมีหน้าที่ (1) ดำเนินการตามนโยบายของคณะกรรมการจัดพิธีทอดผ้าป่าสนับสนุนโครงการฯ ให้เป็นไปด้วยความเรียบร้อย (2) ประชาสัมพันธ์โครงการประชาสัมพันธ์ และเผยแพรโครงการทุนเล่าเรียนหลวงสำหรับพระสงฆ์ไทย (3) เชื่อมสัมพันธ์ ศรัทธาระหว่างสถาบันพระมหากษัตริย์ สถาบันสงฆ์ และประชาชน (4) ติดต่อประสานงานกับหน่วยงานภาครัฐ เอกชนและองค์กรต่าง ๆ และ (5) ปฏิบัติหน้าที่อื่น ตามที่ประธานคณะกรรมการโครงการทุนเล่าเรียนหลวงสำหรับพระสงฆ์ไทยมอบหมาย 3. การดำเนินการจัดพิธีทอดผ้าป่าสมทบทุนโครงการฯ ประจำปี 2564 ประกอบด้วย (1) ส่วนกลาง ดำเนินการในวันที่ 13 ตุลาคม 2564 ณ วัดบวรนิเวศวิหาร โดยมี พลเอก สุรยุทธ์ จุลานนท์ ประธานองคมนตรี เป็นประธานฝ่ายฆราวาส และกระทรวงมหาดไทยจัดพิธีทอดผ้าป่าฯ ณ วัดราชบพิธสถิตมหาสีมาราม โดยมีรัฐมนตรีว่าการกระทรวงมหาดไทย เป็นประธานฝ่ายฆราวาส และ (2) ส่วนภูมิภาค กระทรวงมหาดไทยได้จัดพิธี มอบผ้าไตรพระราชทาน โดยแจ้งให้จังหวัดซึ่งเป็นที่ตั้งของกลุ่มจังหวัดมอบหมายผู้แทนมารับมอบผ้าไตรพระราชทาน และย่ามที่ระลึกโครงการทุนเล่าเรียนหลวงสำหรับพระสงฆ์ไทย เมื่อวันอาทิตย์ที่ 10 ตุลาคม 2564 โดยมีปลัดกระทรวงมหาดไทย เป็นประธาน เพื่อนำไปมอบให้จังหวัดภายในกลุ่มจังหวัด ในการจัดพิธีทอดผ้าป่าฯ ณ วัดที่กำหนดในแต่ละจังหวัด ระหว่างวันที่ 14 ตุลาคม 2564 ถึงวันที่ 15 พฤศจิกายน 2564 โดยมีผู้ว่าราชการจังหวัด เป็นประธาน รวมทั้งคณะหนทั้ง 4 หน ได้จัดพิธีทอดผ้าป่าฯ ในช่วงเวลาดังกล่าว ณ วัดต่าง ๆ ตามที่เจ้าคณะหนกำหนดด้วย 13. เรื่อง รายงานสถานการณ์การส่งออกของไทย เดือนกรกฎาคม และ 7 เดือนแรกของปี 2565 คณะรัฐมนตรีมีมติรับทราบรายงานสถานการณ์การส่งออกของไทย เดือนกรกฎาคม และ 7 เดือนแรกของปี 2565 ตามที่กระทรวงพาณิชย์ (พณ.) เสนอ ดังนี้ สาระสำคัญ 1. สรุปสถานการณ์การส่งออกของไทย เดือนกรกฎาคม และ 7 เดือนแรกของปี 2565 การส่งออกของไทยในเดือนกรกฎาคม 2565 มีมูลค่า 23,629.3 ล้านเหรียญสหรัฐ (829,029 ล้านบาท) ขยายตัวร้อยละ 4.3 ขยายตัวต่อเนื่องเป็นเดือนที่ 17 โดยยังคงขยายตัวจากการส่งออกสินค้าเกษตรและอุตสาหกรรมเกษตรเป็นหลัก ซึ่งได้รับปัจจัยบวกจากราคาสินค้าเกษตรและอาหารที่สูงขึ้นตามปริมาณผลผลิตโลกที่ลดลงจากผลกระทบหลายปัจจัย อาทิ มาตรการจำกัดการส่งออกของต่างประเทศ เป็นต้น จึงทำให้ไทยได้รับผลประโยชน์ในฐานะเป็นแหล่งนำเข้าสำคัญ ขณะที่การส่งออกสินค้าอุตสาหกรรมขยายตัวเพียงเล็กน้อย เนื่องจากภาคการผลิตที่เกี่ยวเนื่องกับเซมิคอนดักเตอร์เริ่มได้รับผลกระทบมากขึ้น และผลจากมาตรการล็อกดาวน์เมืองอุตสาหกรรมสำคัญของจีน อย่างไรก็ดี ยังมีสินค้าบางกลุ่มที่การส่งออกขยายตัวดี โดยเฉพาะสินค้าที่ได้ประโยชน์จากการผ่อนคลายมาตรการการควบคุมการแพร่ระบาด อาทิ อัญมณีและเครื่องประดับ เครื่องสำอาง สบู่ และผลิตภัณฑ์รักษาผิว เป็นต้น ทั้งนี้ การส่งออกของไทย 7 เดือนแรกขยายตัวร้อยละ 11.5 มูลค่าการค้ารวม มูลค่าการค้าในรูปเงินเหรียญสหรัฐ เดือนกรกฎาคม 2565 การส่งออก มีมูลค่า 23,629.3 ล้านเหรียญสหรัฐ ขยายตัวร้อยละ 4.3 การนำเข้า มีมูลค่า 27,289.8 ล้านเหรียญสหรัฐ ขยายตัว ร้อยละ 23.9 ดุลการค้า ขาดดุล 3,660.5 ล้านเหรียญสหรัฐ ขณะที่ภาพรวม 7 เดือนแรกของปี 2565 (มกราคม-กรกฎาคม) การส่งออก มีมูลค่า 172,814.1 ล้านเหรียญสหรัฐ ขยายตัวร้อยละ 11.5 การนำเข้า มีมูลค่า 182,730.4 ล้านเหรียญสหรัฐ ขยายตัวร้อยละ 21.4 ดุลการค้า ขาดดุล 9,916.3 ล้านเหรียญสหรัฐ มูลค่าการค้าในรูปเงินบาท เดือนกรกฎาคม 2565 การส่งออก มีมูลค่า 829,029 ล้านบาท ขยายตัวร้อยละ 17.0 การนำเข้า มีมูลค่า 968,940 ล้านบาท ขยายตัวร้อยละ 38.7 ดุลการค้า ขาดดุล 139,911 ล้านบาท ขณะที่ภาพรวม 7 เดือนแรกของปี 2565 (มกราคม-กรกฎาคม) การส่งออก มีมูลค่า 5,774,277 ล้านบาท ขยายตัวร้อยละ 22.2 การนำเข้า มีมูลค่า 6,192,216 ล้านบาท ขยายตัวร้อยละ 33.0 ดุลการค้า ขาดดุล 417,939 ล้านบาท การส่งออกสินค้าเกษตรและอุตสาหกรรมเกษตร มูลค่าการส่งออกสินค้าเกษตรและอุตสาหกรรมเกษตร ขยายตัวร้อยละ 14.6 ขยายตัวต่อเนื่อง 20 เดือน สินค้าที่ขยายตัวดี ได้แก่ ยางพารา ขยายตัวร้อยละ 12.0 (ขยายตัวในตลาดสหรัฐฯ มาเลเซีย ญี่ปุ่น เกาหลีใต้ และอินเดีย) น้ำตาลทราย ขยายตัวร้อยละ 258.8 (ขยายตัวในตลาดเกาหลีใต้ มาเลเซีย อินโดนีเซีย ฟิลิปปินส์ และกัมพูชา) ไก่สด แช่เย็น แช่แข็ง และไก่แปรรูป ขยายตัวร้อยละ 35.5 (ขยายตัวในตลาดญี่ปุ่น สหราชอาณาจักร จีน เนเธอร์แลนด์ และเกาหลีใต้) อาหารทะเลกระป๋องและแปรรูป ขยายตัวร้อยละ 16.4 (ขยายตัวในตลาดสหรัฐฯ ออสเตรเลีย แคนาดา สหรัฐอาหรับเอมิเรตส์ และซาอุดิอาระเบีย) ข้าว ขยายตัวร้อยละ 21.5 (ขยายตัวในตลาดอิรัก โมซัมบิก ฟิลิปปินส์ เซเนกัล และญี่ปุ่น) อาหารสัตว์เลี้ยง ขยายตัวร้อยละ 25.4 (ขยายตัวในตลาดสหรัฐฯ มาเลเซีย ออสเตรเลีย ฟิลิปปินส์ และอิตาลี) ผลไม้กระป๋องและแปรรูป ขยายตัวร้อยละ 17.3 (ขยายตัวในตลาดสหรัฐฯ จีน ญี่ปุ่น รัสเซีย และออสเตรเลีย) ไอศกรีม ขยายตัวร้อยละ 34.2 (ขยายตัวในตลาดมาเลเซีย เกาหลีใต้ เวียดนาม อินโดนีเซีย และฟิลิปปินส์) สินค้าสำคัญที่หดตัว ได้แก่ ผลไม้สด หดตัวร้อยละ 32.6 (หดตัวในตลาดจีน ฮ่องกง เวียดนาม เมียนมา และสหรัฐฯ) ผลิตภัณฑ์มันสำปะหลัง หดตัวร้อยละ 10.1 (หดตัวในตลาดจีน ญี่ปุ่น และไต้หวัน) สิ่งปรุงรสอาหาร หดตัวร้อยละ 5.4 (หดตัวในตลาดสหรัฐฯ ญี่ปุ่น ฟิลิปปินส์ และเนเธอร์แลนด์) ทั้งนี้ 7 เดือนแรกของปี 2565 การส่งออกสินค้าเกษตรและอุตสาหกรรมเกษตร ขยายตัวร้อยละ 16.7 การส่งออกสินค้าอุตสาหกรรม มูลค่าการส่งออกสินค้าอุตสาหกรรม ขยายตัวร้อยละ 0.1 โดยสินค้าสำคัญที่ขยายตัวดี ได้แก่ อัญมณีและเครื่องประดับ (ไม่รวมทองคำ) ขยายตัวร้อยละ 19.1 (ขยายตัวในตลาดสหรัฐฯ ฮ่องกง อินเดีย เยอรมนี และสหราชอาณาจักร) เครื่องปรับอากาศและส่วนประกอบ ขยายตัวร้อยละ 25.5 (ขยายตัวในตลาดสหรัฐฯ ออสเตรเลีย สหรัฐอาหรับเอมิเรตส์ ไต้หวัน และอินเดีย) เครื่องโทรสาร โทรศัพท์ อุปกรณ์และส่วนประกอบ ขยายตัวร้อยละ 34.6 (ขยายตัวในตลาดสหรัฐฯ เนเธอร์แลนด์ สหรัฐอาหรับเอมิเรตส์ เมียนมา และมาเลเซีย) เครื่องสำอาง สบู่ และผลิตภัณฑ์รักษาผิว ขยายตัวร้อยละ 13.6 (ขยายตัวในตลาดฟิลิปปินส์ จีน ออสเตรเลีย เวียดนาม และ เมียนมา) ผลิตภัณฑ์อะลูมิเนียม ขยายตัวร้อยละ 21.4 (ขยายตัวในตลาดอินเดีย เวียดนาม จีน เกาหลีใต้ และออสเตรเลีย) เครื่องนุ่งห่ม ขยายตัวร้อยละ 10.7 (ขยายตัวในตลาดสหรัฐฯ ญี่ปุ่น เยอรมนี ออสเตรเลีย และเนเธอร์แลนด์) ขณะที่สินค้าสำคัญที่หดตัว ได้แก่ รถยนต์ อุปกรณ์ และส่วนประกอบ หดตัวร้อยละ 2.9 (หดตัวในตลาดเวียดนาม และเม็กซิโก) เครื่องคอมพิวเตอร์และอุปกรณ์ หดตัวร้อยละ 21.3 (หดตัวในตลาดสหรัฐฯ ฮ่องกง เนเธอร์แลนด์ จีน และสิงคโปร์) ผลิตภัณฑ์ยาง หดตัวร้อยละ 4.4 (หดตัวในตลาดสหรัฐฯ ญี่ปุ่น ออสเตรเลีย เยอรมนี และอินโดนีเซีย) ทั้งนี้ 7 เดือนแรกของปี 2565 การส่งออกสินค้าอุตสาหกรรม ขยายตัวร้อยละ 9.0 ตลาดส่งออกสำคัญ การส่งออกไปยังตลาดสำคัญส่วนใหญ่ขยายตัวในอัตราที่ชะลอตัวลง ท่ามกลางภาวะเศรษฐกิจการค้าโลกที่มีแรงกดดันจากภาวะเงินเฟ้อที่สูงขึ้นต่อเนื่องในหลายประเทศ และความไม่แน่นอนจากสถานการณ์ความขัดแย้งในยูเครนที่ยืดเยื้อ ขณะที่การส่งออกไปยังจีนและญี่ปุ่นหดตัวตามภาคการผลิตและการบริโภคในประเทศที่ชะลอตัว ทั้งนี้ ภาพรวมการส่งออกไปยังกลุ่มตลาดต่างๆ สรุปได้ดังนี้ (1) ตลาดหลัก ขยายตัวร้อยละ 4.2 โดยขยายตัวในตลาดสหรัฐฯ ร้อยละ 4.7 อาเซียน (5) ร้อยละ 21.3 CLMV ร้อยละ 24.2 สหภาพยุโรป (27) ร้อยละ 8.1 ขณะที่ตลาดจีน และญี่ปุ่น หดตัวร้อยละ 20.6 และ 4.7 ตามลำดับ (2) ตลาดรอง ขยายตัวร้อยละ 7.4 ขยายตัวในตลาดเอเชียใต้ ร้อยละ 21.1 ทวีปออสเตรเลีย ร้อยละ 20.0 ตะวันออกกลาง ร้อยละ 27.4 ทวีปแอฟริกา ร้อยละ 4.3 ขณะที่ลาตินอเมริกา และ รัสเซียและกลุ่มประเทศ CIS หดตัวร้อยละ 6.7 และ 39.7 (3) ตลาดอื่น ๆ หดตัวร้อยละ 58.3 อาทิ สวิตเซอร์แลนด์ หดตัวร้อยละ 64.4 2. ปัจจัยสนับสนุนและมาตรการส่งเสริมการส่งออก การส่งเสริมการส่งออก กระทรวงพาณิชย์ดำเนินการเชิงรุกและลึก เพื่อผลักดันและอำนวยความสะดวกการส่งออกของผู้ประกอบการไทย โดยการดำเนินงานที่สำคัญในรอบเดือนที่ผ่านมา อาทิ (1) การจัดกิจกรรมส่งเสริมการค้าภายใต้ความร่วมมือมินิเอฟทีเอ เช่น การเจรจาจับคู่ธุรกิจกลุ่มสินค้า อัญมณีและเครื่องประดับภายใต้มินิเอฟทีเอ ไทย-โคฟุ นอกจากนี้ ยังได้มีการลงนามมินิเอฟทีเอ ไทย-ปูซาน ซึ่งคาดว่าจะช่วยขยายการส่งออกไปยังเกาหลีใต้เพิ่มขึ้น (2) การจัดกิจกรรมส่งเสริมการค้าไทย-ซาอุดิอาระเบีย ในวาระโอกาสผู้แทนหอการค้ามณฑลริยาดเยือนประเทศไทย โดยมีการจัดกิจกรรมเจรจาจับคู่ธุรกิจ การลงนาม MoU ระหว่างภาคเอกชนไทยกับซาอุดิอาระเบีย (3) การเดินทางไปเจรจากับผู้บริหารศูนย์การค้าในยุโรป เพื่อสร้างโอกาสในการมีพื้นที่จำหน่ายสินค้าในศูนย์การค้าของเดนมาร์ก และ สหราชอาณาจักร (4) การผลักดันสินค้าท้องถิ่นไทยสู่ตลาดต่างประเทศ โดยเฉพาะสินค้า GI และ (5) การลงพื้นที่พบผู้ประกอบการและเกษตรกร เพื่อสนับสนุนให้ใช้ประโยชน์จาก FTA ในการขยายตลาด สู่ต่างประเทศ แนวโน้มการส่งออกระยะถัดไป กระทรวงพาณิชย์ประเมินว่า การส่งออกของไทยจะยังขยายตัวได้ต่อเนื่อง ท่ามกลางปัจจัยเศรษฐกิจโลกที่ยังมีความไม่แน่นอนสูง โดยไทยได้กระจายความเสี่ยงไปในหลายตลาดมากขึ้น นอกจากนี้ สินค้าเกษตรและอาหารที่ไทยมีศักยภาพในการผลิตและส่งออก ยังมีความต้องการสูงขึ้นอย่างต่อเนื่อง ขณะเดียวกัน ยังมีปัจจัยบวกจากเงินบาทอ่อนค่าที่สนับสนุนให้ผู้ส่งออกไทยมีความสามารถทางการแข่งขัน และมีรายได้ในรูปของเงินบาทเพิ่มขึ้น ค่าระวางเรือที่มีแนวโน้มลดลง การขนส่งสินค้าเริ่มมีสัญญาณที่ดีจากปริมาณตู้สินค้าที่เข้ามายังไทย และจำนวนเที่ยวเรือที่เพิ่มขึ้น อีกทั้งราคาพลังงานโลกมีแนวโน้มลดลง ล้วนส่งผลให้ต้นทุนของ ผู้ส่งออกลดลง อย่างไรก็ตาม การส่งออกยังมีปัจจัยเสี่ยงจากภาวะเงินเฟ้อ และผลจากการปรับขึ้นอัตราดอกเบี้ยนโยบายในประเทศคู่ค้า ซึ่งอาจทำให้กำลังซื้อและปริมาณสินเชื่อเพื่อการบริโภคชะลอตัว 14. เรื่อง แนวทางการปฏิบัติราชการที่รองรับชีวิตและการทำงานวิถีใหม่ คณะรัฐมนตรีมีมติเห็นชอบ ?แนวทางการปฏิบัติราชการที่รองรับชีวิตและการทำงานวิถีใหม่? พร้อมคู่มือ เพื่อให้ส่วนราชการใช้เป็นแนวทางในการดำเนินการต่อไป และมอบหมายให้หน่วยงานของรัฐพิจารณานำแนวทางฯ พร้อมคู่มือ ไปปรับใช้เป็นแนวทางในการดำเนินการตามความเหมาะสม ทั้งนี้ เพื่อให้เป็นไปตามแผนปฏิรูปประเทศ (ฉบับปรับปรุง) ด้านการบริหารราชการแผ่นดินในส่วนที่เกี่ยวข้องต่อไป ตามที่สำนักงาน ก.พ. เสนอ สาระสำคัญของเรื่อง สำนักงาน ก.พ. รายงานว่า 1. ในช่วงระยะเวลา 2 ปีที่ผ่านมา สถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) ส่งผลกระทบต่อรูปแบบการดำรงชีวิตและการปฏิบัติงานในภาครัฐอย่างต่อเนื่อง ภาครัฐจึงมีความจำเป็นต้องปรับตัวและปรับเปลี่ยนวิธีการปฏิบัติงานและการให้บริการประชาชน ตลอดจนการบริหารจัดการภายในหน่วยงานให้มีความเหมาะสมและยืดหยุ่น คล่องตัวให้สอดคล้องกับฐานวิถีชีวิตใหม่ (New Normal) และตอบสนองความต้องการของประชาชนได้อย่างทันท่วงที ซึ่งสอดคล้องกับแผนการปฏิรูปประเทศ (ฉบับปรับปรุง) ด้านการบริหารราชการแผ่นดิน ?กิจกรรมปฏิรูปที่ 2 จัดโครงสร้างองค์กร และระบบงานภาครัฐให้มีความยืดหยุ่น คล่องตัว และเปลี่ยนแปลงได้ตามสถานการณ์? โดยมีสำนักงาน ก.พ. เป็นหน่วยงานหลักรับผิดชอบจัดทำรูปแบบการปฏิบัติราชการที่รองรับฐานวิถีชีวิตใหม่ (New Normal) เพื่อเป็นแนวทางการดำเนินการให้กับส่วนราชการและหน่วยงานของรัฐต่อไป 2. สำนักงาน ก.พ. ได้ดำเนินการจัดทำแนวทางฯ พร้อมคู่มือ โดยศึกษารูปแบบและแนวปฏิบัติจากภาครัฐในต่างประเทศ และรวบรวมความคิดเห็นประชาชนและข้าราชการพลเรือนสามัญต่อการปฏิบัติงานภาครัฐในสถานการณ์การแพร่ระบาดของโควิด-19 รวมทั้งการถอดบทเรียนการบริหารงานบุคคลของส่วนราชการในช่วงสถานการณ์โควิด-19 เพื่อให้แนวทางฯ มีเนื้อหาสาระที่ครอบคลุม สามารถนำไปสู่การปฏิบัติได้อย่างมีประสิทธิภาพ โดยหน่วยงานสามารถนำไปปรับใช้ได้กับทั้งสถานการณ์ในภาวะปกติและไม่ปกติ เช่น การแพร่ระบาดของโรคภัยไข้เจ็บหรือภัยพิบัติทางธรรมชาติ รวมทั้งส่งเสริมการยกระดับความสามารถหน่วยงานของรัฐและขีดความสามารถของเจ้าหน้าที่ของรัฐสู่การปรับเปลี่ยนเป็นรัฐบาลดิจิทัล (Government Digital Transformation) ทั้งนี้ คณะกรรมการข้าราชการพลเรือน (ก.พ.) ในการประชุมครั้งที่ 5/2565 เมื่อวันที่ 18 พฤษภาคม 2565 พิจารณาแล้วเห็นชอบและให้ปรับปรุงเพิ่มเติมในบางส่วนให้มีความชัดเจนยิ่งขึ้นแล้วเสนอคณะรัฐมนตรีพิจารณาต่อไป ซึ่งสำนักงาน ก.พ. ได้ปรับเพิ่มเติมแล้ว สรุปสาระสำคัญได้ ดังนี้ 2.1 แนวทางการปฏิบัติราชการที่รองรับชีวิตและการทำงานวิถีใหม่ แนวทางการปฏิบัติราชการที่รองรับชีวิตและการทำงานวิถีใหม่ นิยาม การปฏิบัติราชการที่รองรับชีวิตและการทำงานวิถีใหม่ หมายถึง การปฏิบัติราชการรูปแบบใหม่ของภาครัฐที่มีความยืดหยุ่น คล่องตัว มีประสิทธิภาพ โดยใช้ประโยชน์จากเทคโนโลยีดิจิทัลในการปรับรูปแบบวิธีการทำงานและรูปแบบการบริหารจัดการทรัพยากรให้เกิดประโยชน์สูงสุดเพื่อความเป็นเลิศในการปฏิบัติราชการและการให้บริการประชาชน รวมทั้งเสริมสร้างคุณภาพชีวิตที่ดีของผู้ปฏิบัติงาน นอกจากนี้ ยังหมายรวมถึงการปฏิบัติราชการภายใต้สถานการณ์ภาวะไม่ปกติที่ส่งผลให้หน่วยงานของรัฐต้องปรับรูปแบบการปฏิบัติราชการให้เกิดความคล่องตัวและสามารถปรับตัวได้ทันต่อเหตุการณ์อีกด้วย หลักการ ? ให้ส่วนราชการและหน่วยงานของรัฐปรับตัวได้อย่างสอดคล้องกับบริบทและสถานการณ์ที่เปลี่ยนแปลงไปได้อย่างคล่องตัวและทันการณ์ โดยคำนึงถึงประสิทธิภาพและผลสัมฤทธิ์ของงานภาครัฐ ตลอดจนประโยชน์ที่ประชาชนจะได้รับจากการรับบริการเป็นสำคัญ ? ต้องดำเนินการควบคู่ไปกับการปรับรูปแบบการบริหารส่วนราชการและหน่วยงานของรัฐในภาพรวมในทุกมิติ เช่น ระบบและขั้นตอนการทำงานและการให้บริการประชาชน การบริหารทรัพยากรบุคคล และการปรับปรุงด้านเทคโนโลยีในการปฏิบัติงาน ? เปิดโอกาสให้ส่วนราชการและหน่วยงานของรัฐสามารถส่งเสริมให้เกิดการปรับวิธีคิดและกรอบความคิด (Mindset) ของผู้ปฏิบัติงานทุกระดับ เพื่อให้พร้อมปรับตัวเปลี่ยนแปลงอยู่ตลอดเวลา ตลอดจนให้มีความพร้อมที่จะเรียนรู้และพัฒนาตนเองตลอดเวลาเมื่อสถานการณ์เปลี่ยนแปลงไป ? เปิดโอกาสให้ส่วนราชการและหน่วยงานของรัฐสามารถพิจารณากำหนดรูปแบบวิธีการปฏิบัติราชการให้สอดคล้องกับภารกิจและลักษณะงาน เพื่อให้สามารถปฏิบัติภารกิจของส่วนราชการและหน่วยงานของรัฐได้อย่างมีประสิทธิภาพ อีกทั้งยังคำนึงถึงคุณภาพชีวิตในการทำงานของผู้ปฏิบัติงานและวิถีการดำเนินชีวิตเพื่อการสร้างสมดุลที่เหมาะสมกับการปฏิบัติงาน วัตถุประสงค์ ? เพื่อเพิ่มประสิทธิภาพและผลสัมฤทธิ์ของงานภาครัฐ มีการพัฒนาคุณภาพการให้บริการ ให้สะดวก รวดเร็ว โดยลดข้อจำกัดด้านเวลาและสถานที่ในการให้บริการประชาชน ปรับเปลี่ยนวิธีการทำงานให้สะดวก รวดเร็ว ลดความแออัด ตลอดจนออกแบบและปรับปรุงการบริการภาครัฐรูปแบบใหม่ที่มีประชาชนเป็นศูนย์กลาง ? เพื่อให้การบริหารทรัพยากรบุคคลภาครัฐเกิดความยึดหยุ่นและคล่องตัวสอดคล้องกับสถานการณ์การทำงานวิถีใหม่หรือกรณีสถานการณ์ไม่ปกติ ฉุกเฉิน หรือเหตุวิกฤติอื่น ๆ โดยใช้เทคโนโลยีดิจิทัลสนับสนุนการปฏิบัติงาน เพื่อเป็นการสร้างคุณภาพชีวิตและการทำงาน ตลอดจนส่งเสริมแรงจูงใจในการปฏิบัติงานของข้าราชการและเจ้าหน้าที่ของรัฐ แนวทางดำเนินการ ? การปรับรูปแบบและขั้นตอนวิธีการทำงานและรูปแบบการให้บริการประชาชน :ยกระดับมาตรฐานการทำงานภายในให้สอดคล้องกับสถานการณ์และความคาดหวังของผู้รับบริการและผู้มีส่วนได้ส่วนเสีย ลดขั้นตอนและกระบวนงานที่ไม่จำเป็น ปรับปรุงรูปแบบการให้บริการประชาชนโดยใช้เทคโนโลยีดิจิทัลทดแทนการใช้กำลังคนปกติให้บริการประชาชนได้ตลอด 24 ชั่วโมง 7 วัน เพื่ออำนวยความสะดวกให้ประชาชนสามารถติดต่อราชการได้ทุกวัน ? การพิจารณาลักษณะงานและภารกิจ: ปรับรูปแบบการทำงานที่เหมาะสมสามารถตอบสนองต่อความต้องการของประชาชนผู้รับบริการและสอดคล้องกับภารกิจของหน่วยงาน และต้องไม่ให้กระทบต่อประสิทธิภาพในการปฏิบัติงาน โดยอาจพิจารณาจากภารกิจของหน่วยงาน เช่น ภารกิจการให้บริการหรืออำนวยความสะดวกประชาชน หรือพิจารณาจากชื่อตำแหน่งงาน เช่น ตำแหน่งงานที่ต้องติดต่อกับประชาชน และตำแหน่งงานที่ต้องปฏิบัติงานในพื้นที่เฉพาะ ? การนำเทคโนโลยีมาใช้สนับสนุนการปฏิบัติงาน : ปรับเปลี่ยนงานภาครัฐที่สำคัญให้เป็นรูปแบบดิจิทัลแบบเบ็ดเสร็จ (End-to-End Digital Services) เพื่อให้ประชาชนและผู้รับบริการสามารถดำเนินการผ่านแพลตฟอร์มกลางของงานบริการภาครัฐ เช่น ระบบการให้บริการภาครัฐแบบเบ็ดเสร็จทางอิเล็กทรอนิกส์ (Biz Portal) ระบบพอร์ทัลกลางเพื่อประชาชน (Citizen Portal) พัฒนานวัตกรรมเพื่อสนับสนุนการให้บริการและการปฏิบัติงาน รวมถึงอาจนำเทคโนโลยีสารสนเทศเข้ามาใช้สนับสนุนการปฏิบัติงานภายในหน่วยงานให้สามารถดำเนินการได้โดยไม่ติดขัด และสามารถติดตามขั้นตอนการปฏิบัติงานได้อย่างมีประสิทธิภาพ เช่น ระบบเอกสารอิเล็กทรอนิกส์ ระบบสารบรรณอิเล็กทรอนิกส์ ระบบการสื่อสารและการประชุมอิเล็กทรอนิกส์ และระบบความมั่นคงปลอดภัยของข้อมูล ? การบริหารจัดการภายในหน่วยงาน : ปรับรูปแบบและวิธีการในการปฏิบัติงานที่แตกต่างจากเดิม เพื่อให้การบริหารจัดการภายในหน่วยงานสอดคล้องกับฐานวิถีชีวิตใหม่ (New Normal) ทั้งด้านการบริหารแผนงาน การบริหารงบประมาณเพื่อจัดเตรียมความพร้อมทั้งด้านอุปกรณ์และระบบโครงสร้างพื้นฐาน และด้านการบริหารงานบุคคลให้มีการมอบหมายงาน ตรวจสอบ กำกับติดตามงานและบริหารผลการปฏิบัติงานอย่างมีประสิทธิภาพ สามารถมอบหมายและติดตามงานได้โดยไม่จำกัดรูปแบบและสถานที่ในการปฏิบัติงาน พัฒนาคุณภาพชีวิตและส่งเสริมความผูกพันในองค์กร และมีการรักษาวินัยและเสริมสร้างจริยธรรมที่เหมาะสม ตลอดจนรักษาภาพลักษณ์ที่ดีของเจ้าหน้าที่ของรัฐที่มีความเสียสละและมีอุดมการณ์ ตลอดจนมุ่งสร้างความเชื่อมั่นที่ประชาชนมีต่อเจ้าหน้าที่ของรัฐไม่ว่าจะปฏิบัติงานในที่ตั้งหรือนอกที่ตั้งก็ตาม รูปแบบ การปฏิบัติงาน รูปแบบที่ 1 การปฏิบัติงานในที่ตั้งโดยการเหลื่อมเวลาทำงาน เช่น กำหนดช่วงเวลาการเข้างาน-เลิกงาน 4 ช่วงเวลาตามที่หน่วยงานกำหนด แบ่งเป็น 07.30-15.30 น.08.00-16.00 น. 08.30-16.30 น. และ 09.30-17.30 น. รูปแบบที่ 2 การปฏิบัติงานในที่ตั้งโดยการนับชั่วโมงทำงาน เช่น กำหนดให้สามารถ เลือกเวลาเข้างานได้ตามความเหมาะสมกับรูปแบบการดำรงชีวิต โดยไม่กระทบต่อประสิทธิภาพในการทำงาน อาจแบ่งเป็นวันจันทร์-อังคาร 09.30-15.30 น. (12 ชั่วโมง) วันพุธ-พฤหัสบดี 08.30-18.30 (20 ชั่วโมง) และวันศุกร์ 08.30-16.30 น. (8 ชั่วโมง) ทั้งนี้ เมื่อนับเวลาปฏิบัติงานรวมกันแล้วต้องไม่น้อยกว่า 40 ชั่วโมงต่อสัปดาห์ รูปแบบที่ 3 การปฏิบัติงานนอกที่ตั้ง โดยกำหนดให้สอดคล้องกับ (ร่าง) ระเบียบ สำนักนายกรัฐมนตรีว่าด้วยการปฏิบัติงานนอกที่ตั้งของส่วนราชการ พ.ศ. ....(คณะกรรมการตรวจสอบร่างกฎหมายและร่างอนุบัญญัติที่เสนอคณะรัฐมนตรีตรวจพิจารณาแล้วเมื่อวันที่ 6 กันยายน 2565 โดยยังคงหลักการของร่างระเบียบฯ ตามมติคณะรัฐมนตรีเมื่อวันที่ 21 มิถุนายน 2565) ทั้งนี้ การกำหนดรูปแบบการปฏิบัติงานอ้างอิงจากประกาศสำนักนายกรัฐมนตรี เรื่อง กำหนดเวลาทำงานและวันหยุดราชการ (ฉบับที่ 12) พ.ศ. 2502 ซึ่งคณะรัฐมนตรีได้กำหนดเวลาและวันหยุดราชการไว้ ดังนี้ ? เวลาทำงานเริ่มตั้งแต่ 08.30?16.30 น. หยุดกลางวัน 12.00?13.00 น. (รวมระยะเวลาทำงาน 8 ชั่วโมง) ? วันหยุดราชการประจำสัปดาห์ คือ วันเสาร์และอาทิตย์ (หยุดราชการเต็ม 2 วัน) ? หากส่วนราชการใดจะกำหนดวันและเวลาทำงานเพื่อความสะดวกสามารถทำได้ แต่เมื่อคำนวณเวลาทำงานรวมกันใน 1 สัปดาห์แล้วไม่น้อยกว่าจำนวนรวมเวลาราชการข้างต้น การดำเนินการ ของหน่วยงาน ? ให้ส่วนราชการและหน่วยงานของรัฐพิจารณาเหตุผลความจำเป็นในการดำเนินการภารกิจและลักษณะงานของหน่วยงานในภาพรวม รูปแบบ ขั้นตอนวิธีการทำงาน และรูปแบบการให้บริการประชาชน และเทคโนโลยีที่ใช้สนับสนุนการปฏิบัติงาน ? ผู้บริหารหน่วยงานพิจารณามอบนโยบายหรือมีข้อสั่งการในการปฏิบัติงานตามรูปแบบการปฏิบัติงานที่กำหนด โดยเมื่อพิจารณาแล้วควรแจ้งให้ผู้ปฏิบัติงานทราบและถือปฏิบัติ ซึ่งอาจกระทำได้หลายวิธี เช่น การออกคำสั่งหรือประกาศ การจัดทำบันทึกข้อความแจ้งเวียนภายในหน่วยงาน การแจ้งให้ผู้ปฏิบัติงานทราบผ่านช่องทางออนไลน์ เพื่อสร้างความเข้าใจกับบุคลากรภายในหน่วยงาน และพึงต้องติดตามและประเมินผลการดำเนินการเพื่อทบทวนการดำเนินการว่าส่งผลกระทบต่อประสิทธิภาพและคุณภาพการปฏิบัติงานของหน่วยงานอย่างไร และพิจารณาปรับปรุงรายละเอียดต่าง ๆ ให้มีความเหมาะสมต่อไป 2.2 นอกจากนี้ สำนักงาน ก.พ. ได้จัดทำคู่มือแนวทางการปฏิบัติราชการดังกล่าว โดยมีคำอธิบายเพิ่มเติมเพื่อให้เกิดความชัดเจนมากยิ่งขึ้น โดยมีการยกตัวอย่างรูปแบบและวิธีการ รวมทั้งการกำหนดบทบาทของผู้ที่มีส่วนเกี่ยวข้อง และการถอดบทเรียนจากส่วนราชการ เพื่อให้หน่วยงานสามารถพิจารณานำไปปรับใช้ได้ตามความจำเป็นเหมาะสมและสอดคล้องกับสถานการณ์ต่อไป 15. เรื่อง (ร่าง) นโยบายและแผนปฏิบัติการว่าด้วยการรักษาความมั่นคงปลอดภัยไซเบอร์ (พ.ศ. 2565 - 2570) คณะรัฐมนตรีมีมติเห็นชอบ (ร่าง) นโยบายและแผนปฏิบัติการว่าด้วยการรักษาความมั่นคงปลอดภัยไซเบอร์ (พ.ศ. 2565 - 2570) ตามที่คณะกรรมการการรักษาความมั่นคงปลอดภัยไซเบอร์แห่งชาติ (กมช.) เสนอ สาระสำคัญของเรื่อง นายกรัฐมนตรีได้เห็นชอบให้คณะกรรมการการรักษาความมั่นคงปลอดภัยไซเบอร์แห่งชาติเสนอคณะรัฐมนตรีพิจารณาให้ความเห็นชอบ (ร่าง) นโยบายและแผนปฏิบัติการว่าด้วยการรักษาความมั่นคงปลอดภัย ไซเบอร์ (พ.ศ. 2565-2570) เพื่อเป็นกรอบแนวทางการดำเนินการรักษาความมั่นคงปลอดภัยไซเบอร์ของประเทศ โดยเสริมสร้างศักยภาพในการป้องกัน รับมือ และลดความเสี่ยงจากภัยคุกคามทางไซเบอร์ ตลอดจนตอบสนองต่อเหตุภัยคุกคามและฟื้นฟูระบบให้กลับคืนสู่สภาวะปกติอย่างทันท่วงที ซึ่งสอดคล้องกับนโยบาย ยุทธศาสตร์ และ แผนระดับชาติและกรอบนโยบายและแผนแม่บทที่เกี่ยวกับการรักษาความมั่นคงของสภาความมั่นคงแห่งชาติ โดย ร่างนโยบายและแผนปฏิบัติการฯ เป็นแผนระดับที่ 3 ประกอบด้วย 4 ยุทธศาสตร์ ได้แก่ (1) สร้างขีดความสามารถในการรักษาความมั่นคงปลอดภัยไซเบอร์ของประเทศ (บุคลากร องค์ความรู้ และเทคโนโลยี) (2) บูรณาการความร่วมมือเพื่อเตรียมความพร้อมในการรับมือทางไซเบอร์และฟื้นคืนสู่สภาพปกติได้ (3) สร้างบริการภาครัฐ และโครงสร้างพื้นฐานสำคัญทางสารสนเทศให้มีความมั่นคงปลอดภัยไซเบอร์และฟื้นคืนสู่สภาพปกติได้ และ (4) สร้างศักยภาพของหน่วยงานระดับชาติให้มีคุณภาพและมาตรฐาน 16. เรื่อง การขอขยายระยะเวลาดำเนินการจ่ายเงินชดเชยให้แก่น้ำมันเชื้อเพลิงที่มีส่วนผสมของเชื้อเพลิงชีวภาพ คณะรัฐมนตรีมีมติเห็นชอบการขยายระยะเวลาดำเนินการจ่ายเงินชดเชยให้แก่น้ำมันเชื้อเพลิงที่มีส่วนผสมของเชื้อเพลิงชีวภาพอออกไปสองปี จนถึงวันที่ 24 กันยายน 2567 และเห็นชอบร่างประกาศ คณะกรรมการบริหารกองทุนน้ำมันเชื้อเพลิง เรื่อง หลักเกณฑ์ วิธีการ เงื่อนไข และมาตรการ เพื่อลดการจ่ายเงินชดเชยน้ำมันเชื้อเพลิงที่มีส่วนผสมของเชื้อเพลิงชีวภาพตามที่กระทรวงพลังงาน (พน.) เสนอ สาระสำคัญ 1. คณะกรรมการบริหารกองทุนน้ำมันเชื้อเพลิง (กบน.) ครั้งที่ 104/2565 (ครั้งที่ 136) เมื่อวันที่ 11 สิงหาคม 2565 มีมติเห็นชอบแนวทางการขอขยายระยะเวลาดำเนินการลดการจ่ายเงินชดเชยน้ำมันเชื้อเพลิงที่มีส่วนผสมของเชื้อเพลิงชีวภาพออกไปสองปี จนถึงวันที่ 24 กันยายน 2567 ตามที่สำนักงานกองทุนน้ำมันเชื้อเพลิงเสนอ และให้นำเสนอ กพช. เพื่อนำเสนอคณะรัฐมนตรีให้ความเห็นชอบต่อไป 2. คณะกรรมการนโยบายพลังงานแห่งชาติ (กพช.) ครั้งที่ 6/2565 (ครั้งที่ 161) เมื่อวันที่ 9 กันยายน 2565 มีมติเห็นชอบการขอขยายระยะเวลาดำเนินการลดการจ่ายเงินชดเชยน้ำมันเชื้อเพลิงที่มีส่วนผสมของเชื้อเพลิงชีวภาพออกไปอีกสองปี ซึ่งจะต้องเสนอคณะรัฐมนตรีเพื่อขอขยายระยะเวลาดำเนินการจ่ายเงินชดเชยให้แก่น้ำมันเชื้อเพลิงที่มีส่วนผสมของเชื้อเพลิงชีวภาพออกไปอีกสองปี และเห็นชอบแผนการลดการจ่ายเงินชดเชยน้ำมันเชื้อเพลิงที่มีส่วนผสมของเชื้อเพลิงชีวภาพในช่วงปีงบประมาณ พ.ศ. 2566 - 2567 ซึ่งประกอบด้วย ประกาศคณะกรรมการบริหารกองทุนน้ำมันเชื้อเพลิง เรื่อง หลักเกณฑ์ วิธีการ เงื่อนไข และมาตรการเพื่อลดการจ่ายเงินชดเชยน้ำมันเชื้อเพลิงที่มีส่วนผสมของเชื้อเพลิงชีวภาพ 17. เรื่อง กรอบและงบลงทุนของรัฐวิสาหกิจประจำปีงบประมาณ 2566 คณะรัฐมนตรีมีมติเห็นชอบและรับทราบตามที่สำนักงานสภาพัฒนาการเศรษฐกิจและสังคมแห่งชาติ (สศช.) เสนอดังนี้ 1. เห็นชอบกรอบและงบลงทุนของรัฐวิสาหกิจประจำปีงบประมาณ 2566 วงเงินดำเนินการ จำนวน 1,363,938 ล้านบาท และวงเงินเบิกจ่ายลงทุน จำนวน 276,274 ล้านบาท ประกอบด้วย (1) กรอบการลงทุนสำหรับงานตามภารกิจปกติและโครงการต่อเนื่อง วงเงินดำเนินการ จำนวน 1,163,938 ล้านบาท และวงเงินเบิกจ่ายลงทุน จำนวน 226,274 ล้านบาท และ (2) กรอบการลงทุนสำหรับการเพิ่มเติมระหว่างปี วงเงินดำเนินการ จำนวน 200,000 ล้านบาท และวงเงินเบิกจ่ายลงทุน จำนวน 50,000 ล้านบาท สำหรับโครงการที่ยังไม่ได้รับความเห็นชอบจากคณะรัฐมนตรี และการลงทุนที่ใช้เงินงบประมาณตามพระราชบัญญัติงบประมาณรายจ่ายประจำปีงบประมาณ พ.ศ. 2566 ให้ดำเนินการได้เมื่อได้รับอนุมัติตามขั้นตอนแล้ว ทั้งนี้ กำหนดเป้าหมายให้รัฐวิสาหกิจเบิกจ่ายลงทุนไม่น้อยกว่าร้อยละ 95 ของกรอบวงเงินอนุมัติให้เบิกจ่ายลงทุน 2. เห็นชอบให้ สศช. ปรับวงงินลงทุนของรัฐวิสาหกิจประจำปีงบประมาณ 2566ให้สอดคล้องกับผลการจัดสรรงบประมาณตามพระราชบัญญัติงบประมาณรายจ่ายประจำปีงบประมาณ พ.ศ. 2566 รวมถึงงบประมาณรายจ่ายเพิ่มเติม งบกลาง หรืองบประมาณที่ปรับปรุงเปลี่ยนแปลงตามหลักเกณฑ์และวิธีการงบประมาณหรือได้รับความเห็นชอบจากสำนักงบประมาณ (สงป.) แล้ว และปรับเพิ่มกรอบวงเงินดำเนินการและกรอบวงเงินเบิกจ่ายลงทุนให้สอดคล้องกับการอนุมัติการลงทุนเพิ่มเติมตามมติคณะรัฐมนตรี เพื่อให้รัฐวิสาหกิจสามารถดำเนินการได้ทันทีภายในปีงบประมาณ 3. มอบหมายให้สภาพัฒนาการเศรษฐกิจและสังคมแห่งชาติ (สภาพัฒนาฯ) โดยประธานสภา พัฒนาฯ เป็นผู้พิจารณาอนุมัติการเปลี่ยนแปลงงบลงทุนระหว่างปีในส่วนงบลงทุนเพื่อการดำเนินงานปกติและโครงการต่อเนื่องที่การเปลี่ยนแปลงไม่มีผลกระทบต่อสาระสำคัญและกรอบวงเงินโครงการที่คณะรัฐมนตรีได้อนุมัติไว้แล้ว 4. เห็นชอบข้อเสนอแนะเชิงนโยบาย ระดับกระทรวง และระดับรัฐวิสาหกิจ โดยให้กระทรวง เจ้าสังกัดและรัฐวิสาหกิจรับข้อเสนอแนะในส่วนที่เกี่ยวข้องไปพิจารณาดำเนินการ และเห็นควรให้รัฐวิสาหกิจรายงานผลความก้าวหน้าของการดำเนินงานและการลงทุนปี 2566 ให้ สศช. ทราบภายในทุกวันที่ 5 ของเดือนอย่างเคร่งครัด รวมทั้งรายงานผลการดำเนินงานตามข้อเสนอแนะและความก้าวหน้าการดำเนินโครงการลงทุนทุกไตรมาส เพื่อประโยชน์ในการติดตามประเมินผลการดำเนินงานและการลงทุนของรัฐวิสาหกิจได้อย่างต่อเนื่อง 5. รับทราบประมาณการงบทำการประจำปีงบประมาณ 2566 ที่คาดว่าจะมีกำไรสุทธิประมาณ 67,692 ล้านบาท และประมาณการแนวโน้มการดำเนินงานช่วงปี 2567 ? 2569ของรัฐวิสาหกิจในเบื้องต้นที่คาดว่าจะมีการลงทุนเฉลี่ยประมาณปีละ 383,970 ล้านบาท และผลประกอบการจะมีกำไรสุทธิเฉลี่ยประมาณปีละ 80,487 ล้านบาท 18. เรื่อง ขอรับการสนับสนุนงบประมาณรายจ่ายประจำปีงบประมาณ พ.ศ. 2565 งบกลาง รายการเงินสำรองจ่ายเพื่อกรณีฉุกเฉินหรือจำเป็น สำหรับจัดทำโครงการจัดเก็บข้อมูลดีเอ็นเอของบุคคลพ้นโทษ พักโทษจากเรือนจำและทัณฑสถาน คณะรัฐมนตรีมีมติอนุมัติงบประมาณรายจ่ายประจำปีงบประมาณ พ.ศ. 2565 งบกลาง รายการเงินสำรองจ่ายเพื่อกรณีฉุกเฉินหรือจำเป็น ภายในกรอบวงเงิน 137,941,800 บาท เพื่อเป็นค่าใช้จ่ายสำหรับจัดทำโครงการจัดเก็บข้อมูลดีเอ็นเอของบุคคลพ้นโทษ พักโทษจากเรือนจำและทัณฑสถาน ตามที่สำนักงานตำรวจแห่งชาติ (ตช.) เสนอ สาระสำคัญของเรื่อง ตช. รายงานว่า 1. ตช. (สำนักงานพิสูจน์หลักฐานตำรวจ) เป็นหน่วยงานหลักของ ตช. ที่มีอำนาจหน้าที่ตรวจสถานที่เกิดเหตุ รวบรวมพยานหลักฐาน และตรวจพิสูจน์หลักฐาน ซึ่งมีหน่วยงานและนักวิทยาศาสตร์ครอบคลุมทั่วประเทศ โดยปัจจุบันผู้กระทำความผิด/ผู้ต้องขังจะถูกเก็บข้อมูลลายพิมพ์นิ้วมือ 10 นิ้ว ในฐานข้อมูลในทะเบียนประวัติอาชญากรเท่านั้นเนื่องจากเป็นวิธีที่ประหยัดงบประมาณ แต่ก็มีข้อจำกัดหลายประการ เช่น ในที่เกิดเหตุไม่พบรอยลายนิ้วมือแฝง หรือรอยแฝงที่พบเป็นรอยฝ่ามือ/สันมือ ทำให้ไม่สามารถตรวจพิสูจน์และจับกุมผู้กระทำความผิดได้อย่างรวดเร็วเท่าที่ควร 2. ในช่วงปีงบประมาณ พ.ศ. 2560 - 2562 สำนักงานพิสูจน์หลักฐานตำรวจได้รับการจัดสรรงบประมาณลักษณะบูรณาการด้านปฏิรูปกฎหมายและพัฒนากระบวนการยุติธรรม เพื่อพัฒนาและยกระดับห้องปฏิบัติการด้านนิติวิทยาศาสตร์รวมถึงฐานข้อมูลนิติวิทยาศาสตร์ให้ได้มาตรฐานและมีความทันสมัย โดยมีการฝึกอบรมให้ความรู้และการปฏิบัติในการตรวจเก็บดีเอ็นเอและลายพิมพ์นิ้วมือ 10 นิ้ว ฝ่ามือ สันมือ ของบุคคลให้แก่เจ้าหน้าที่ของสำนักงานพิสูจน์หลักฐานตำรวจและเจ้าหน้าที่ประจำสถานีตำรวจ เพื่อจัดทำฐานข้อมูลดังกล่าวของบุคคลกลุ่มเสี่ยง (ผู้ที่ถูกดำเนินการจับกุมในคดีอาญาในชั้นพนักงานสอบสวน และบุคคลพ้นโทษ พักโทษ) และถึงแม้ว่าการจัดทำฐานข้อมูลนิติวิทยาศาสตร์เพื่อยืนยันตัวบุคคลด้วยการเก็บข้อมูลดีเอ็นเอจะมีค่าใช้จ่ายสูง แต่การเก็บฐานข้อมูลดีเอ็นเอบุคคลกลุ่มเสี่ยงที่ผ่านมาทำให้มีการจับกุมผู้กระทำความผิดทั้งคดีค้างเก่าและคดีที่เกิดขึ้นใหม่ได้อย่างมีประสิทธิภาพ ดังนั้น การเก็บฐานข้อมูลดีเอ็นเอของบุคคลกลุ่มเสี่ยงของบุคคลพ้นโทษและพักโทษจึงเป็นยุทธศาสตร์และเครื่องมือที่สำคัญของ ตช. ในการป้องกัน ปราบปรามอาชญากรรมเพื่อสร้างความสงบสุขให้กับสังคม และคาดว่าจะสามารถจับกุมผู้กระทำความผิดได้อย่างรวดเร็วและถูกต้อง ซึ่งจะส่งผลให้อัตราการกระทำความผิดและการกระทำผิดซ้ำลดลง 3. ตช. ได้จัดทำโครงการจัดเก็บข้อมูลดีเอ็นเอของบุคคลพ้นโทษ พักโทษจากเรือนจำและทันฑสถาน (โครงการจัดเก็บข้อมูลดีเอ็นเอฯ) โดยมีรายละเอียดสรุปได้ ดังนี้ ประเด็น รายละเอียด วัตถุประสงค์ 1. เพื่อให้ ตช. มีฐานข้อมูลดีเอ็นเอของบุคคลพ้นโทษและพักโทษ จากเรือนจำ และทัณฑสถานเพื่อใช้ในการสืบสวนสอบสวนและเชื่อมโยงคดี 2. เพื่อให้ ตช. เป็นศูนย์กลางฐานข้อมูลดีเอ็นเอแห่งชาติ สามารถสืบค้นหาผู้กระทำความผิดทางคดีอาญาทั้งอาชญากรรมในประเทศและอาชญากรรมระหว่างประเทศ 3. เพื่อเพิ่มศักยภาพระบบฐานข้อมูลดีเอ็นเอให้สามารถรองรับฐานข้อมูลดีเอ็นเอซึ่งมีจำนวนเพิ่มขึ้นอย่างรวดเร็วและเชื่อมโยงฐานข้อมูลกลางและฐานข้อมูลส่วนภูมิภาคด้วยเทคโนโลยีที่มีประสิทธิภาพสูง กิจกรรม กิจกรรม รายการ วงเงิน (บาท) 1 จัดหาวัสดุในการจัดเก็บดีเอ็นเอและวัสดุ/น้ำยาในการตรวจดีเอ็นเอ จำนวน 45 รายการ สำหรับเก็บข้อมูลดีเอ็นเอของบุคคลพ้นโทษ พักโทษ จากเรือนจำและทัณฑสถาน จำนวน 100,000 ราย (เช่น ก้านสำลีพันปลายไม้ชนิด Sterile ถุงมือไนโตรชนิดไม่มีแป้ง น้ำยาโพลีเมอร์/สารละลายแอโนดบัฟเฟอร์สำหรับเครื่องวิเคราะห์สารพันธุกรรมแบบอัตโนมัติ ชุดน้ำยาตรวจพิสูจน์เอกลักษณ์บุคคลสำหรับจัดทำฐานข้อมูลดีเอ็นเอ) 89,823,400 2 ปรับปรุงระบบเทคโนโลยีฐานข้อมูลดีเอ็นเอสำหรับจัดหาครุภัณฑ์คอมพิวเตอร์ รวม 68 รายการ เช่น เครื่องคอมพิวเตอร์แม่ข่าย อุปกรณ์กระจายสัญญาณ อุปกรณ์จัดเก็บข้อมูลแบบภายนอก อุปกรณ์ป้องกันเครือข่าย 48,118,400 รวมทั้งสิ้น 137,941,800 ระยะเวลาดำเนินการ เดือนกรกฎาคม 2565 ? เดือนกันยายน 2565 งบประมาณ 137,941,800 บาท การประเมินผล 1. ประเมินผลจากจำนวนข้อมูลดีเอ็นเอที่เก็บในฐานข้อมูลดีเอ็นเอ 2. ประเมินผลจากร้อยละการเชื่อมโยงคดีค้างเก่าและคดีค้างใหม่ ผลที่คาดว่าจะได้รับ 1. สามารถจับกุมผู้กระทำความผิดได้อย่างรวดเร็วและถูกต้อง 2. อัตราการกระทำผิดและการกระทำผิดซ้ำจะลดลง 4. โดยที่โครงการจัดเก็บข้อมูลดีเด็นเอดังกล่าวต้องใช้วงเงินงบประมาณสำหรับจัดทำโครงการฯ เป็นจำนวนมาก และเงินงบประมาณของ ตช. มีไม่เพียงพอสำหรับการปรับแผนการปฏิบัติงานและแผนการใช้จ่ายงบประมาณเพื่อมาดำเนินโครงการจัดเก็บข้อมูลดีเด็นเอฯ ดังนั้น ตช. จึงได้ขอรับการสนับสนุนงบประมาณรายจ่ายประจำปีงบประมาณ พ.ศ. 2565 งบกลาง รายการเงินสำรองจ่ายเพื่อกรณีฉุกเฉินหรือจำเป็น เพื่อดำเนินโครงการดังกล่าว ซึ่งสำนักงบประมาณ (สงป.) ได้แจ้งว่า นายกรัฐมนตรีเห็นชอบให้ ตช. ประสานและบูรณาการข้อมูล นิติวิทยาศาสตร์กับสถาบันนิติวิทยาศาสตร์และกรมราชทัณฑ์ กระทรวงยุติธรรม กรณีฐานข้อมูลดีเอ็นเอของบุคคลพ้นโทษ พักโทษจากเรือนจำ และทัณฑสถานดังกล่าวข้างต้น รวมทั้งประเด็นการจัดเก็บและการตรวจดีเอ็นเอของผู้ต้องขังให้ได้ข้อยุติก่อน โดยขอให้ปฏิบัติตามระเบียบ ข้อบังคับ มติคณะรัฐมนตรี และหนังสือเวียนที่เกี่ยวข้อง ตลอดจนมาตรฐานของทางราชการให้ถูกต้องครบถ้วนในทุกขั้นตอน และคำนึงถึงประโยชน์สูงสุดของทางราชการ 5. ต่อมา ตช. ได้มีการประชุมหารือในเรื่องดังกล่าวร่วมกับหน่วยงานข้างต้น (ตามข้อ 4) โดยได้ข้อสรุปว่าทั้ง 3 หน่วยงาน ไม่ขัดข้องในการบูรณาการความร่วมมือจัดเก็บข้อมูลดีเอ็นเอของบุคคลพ้นโทษ พักโทษจากเรือนจำและทัณฑสถาน โดยจะมีการแบ่งพื้นที่ดำเนินการให้ชัดเจน เพื่อไม่ให้เกิดความซ้ำซ้อนและสามารถแลกเปลี่ยนข้อมูลนิติวิทยาศาสตร์ร่วมกันได้ นอกจากนี้ยังช่วยให้เกิดประโยชน์ในการป้องกันปราบปรามอาชญากรรมและลดการกระทำผิดซ้ำด้วย ส่วนกรณีการจัดทำบันทึกข้อตกลงว่าด้วยความร่วมมือการประสานด้านระบบฐานข้อมูลดีเอ็นเอของบุคคลพ้นโทษ พักโทษในเรือนจำและทัณฑสถาน และใช้ประโยชน์จากข้อมูลด้านนิติวิทยาศาสตร์ ระหว่าง ตช. กรมราชทัณฑ์ และสถาบันนิติวิทยาศาสตร์ เนื่องจากมีหลายขั้นตอนจึงยังคงอยู่ระหว่างการดำเนินการ จึงจะจัดเก็บข้อมูลดีเอ็นเอคู่ขนานไปกับการดำเนินการจัดทำบันทึกข้อตกลงดังกล่าว 6. สงป. แจ้งว่า นายกรัฐมนตรีเห็นชอบให้ ตช. ใช้จ่ายงบประมาณรายจ่ายประจำปีงบประมาณ พ.ศ. 2565 งบกลาง รายการเงินสำรองจ่ายเพื่อกรณีฉุกเฉินหรือจำเป็นภายในกรอบวงเงิน 137,941,800 บาท เพื่อเป็นค่าใช้จ่ายสำหรับโครงการจัดเก็บข้อมูลดีเอ็นเอฯ ทั้งนี้ ขอให้ ตช. เร่งดำเนินการจัดทำบันทึกข้อตกลงฯ (ตามข้อ 5) โดยปฏิบัติตามกฎหมาย ระเบียบ ข้อบังคับ มติคณะรัฐมนตรี และหนังสือเวียนที่เกี่ยวข้อง ตลอดจนมาตรฐานของทางราชการให้ถูกต้องครบถ้วนในทุกขั้นตอนและคำนึงถึงประโยชน์สูงสุดของทางราชการ ประโยชน์ที่ประชาชนจะได้รับและหลักสิทธิมนุษยชนเป็นสำคัญด้วย 19. เรื่อง รายงานสถานการณ์ด้านทรัพยากรทางทะเลและชายฝั่ง และการกัดเซาะชายฝั่งของประเทศ พ.ศ. 2564 คณะรัฐมนตรีรับทราบตามที่กระทรวงทรัพยากรธรรมชาติและสิ่งแวดล้อม (ทส.) เสนอรายงานสถานการณ์ด้านทรัพยากรทางทะเลและชายฝั่ง และการกัดเซาะชายฝั่งของประเทศ พ.ศ. 2564 [เป็นการดำเนินการตามพระราชบัญญัติส่งเสริมการบริหารจัดการทรัพยากรทางทะเลและชายฝั่ง พ.ศ. 2558 มาตรา 9 (7) ที่บัญญัติให้คณะกรรมการนโยบายและแผนการบริหารจัดการทรัพยากรทางทะเลและชายฝั่งแห่งชาติเสนอรายงานเกี่ยวกับสถานการณ์ด้านทรัพยากรทางทะเลและชายฝั่ง และการกัดเซาะชายฝั่งของประเทศต่อคณะรัฐมนตรีอย่างน้อยปีละหนึ่งครั้ง] ซึ่งคณะกรรมการฯ ได้มีมติเมื่อวันที่ 12 พฤษภาคม 2565 เห็นชอบ (ร่าง) รายงานฯ และมอบหมายให้ ทส. นำเสนอคณะรัฐมนตรีต่อไป สรุปสาระสำคัญได้ ดังนี้ 1. สถานภาพทรัพยากรทางทะเลและชายฝั่ง และการกัดเซาะชายฝั่ง 1.1 สถานภาพทรัพยากรทางทะเลและชายฝั่ง ทรัพยากร สถานภาพ 1. ปะการัง - โดยภาพรวมของประเทศมีแนวปะการังทั้งสิ้นประมาณ 149,182 ไร่ ส่วนใหญ่อยู่ในสถานภาพสมบูรณ์ดี ร้อยละ 52.3 สมบูรณ์ปานกลาง ร้อยละ 23.7 และเสียหายร้อยละ 24 โดยมีแนวโน้มสมบูรณ์ขึ้นเมื่อเทียบกับปี 2563 - สถานการณ์ปะการังฟอกขาว1 พบเกิดขึ้นเล็กน้อยบริเวณปะการังน้ำตื้นส่งผลให้ปะการังส่วนที่โผล่พ้นน้ำตายบางส่วน 2. หญ้าทะเล พบหญ้าทะเลเนื้อที่รวม 99,325 ไร่ คิดเป็นร้อยละ 62 ของพื้นที่ศักยภาพเป็นแหล่งหญ้าทะเล โดยลดลงจากปี 2563 (104,778 ไร่) จำนวน 5,453 ไร่ หรือลดลงคิดเป็น ร้อยละ 5.2 3. สัตว์ทะเลหายาก : เต่าทะเล พะยูน โลมาและวาฬ และปลากระดูกอ่อน - จากการสำรวจพบว่า ในส่วนของการวางไข่ของเต่าทะเล จำนวนครั้งการวางไข่ของ เต่าตนุมีแนวโน้มลดลง ขณะที่เต่ากระและเต่ามะเฟืองมีแนวโน้มเพิ่มขึ้นจำนวนพะยูน ทั้งพื้นที่ฝั่งทะเลอ่าวไทยและทะเลอันดามันประมาณประชากรจากข้อมูลการสำรวจในพื้นที่สำคัญได้ประมาณ 261 ตัว มีแนวโน้มเพิ่มขึ้นจากอดีตแต่ยังพบการเกยตื้นหรือ การตายของพะยูนที่มีอยู่ทุกปี จำนวนโลมาและวาฬมีจำนวน 2,273 ตัว โดยมีแนวโน้มลดลง เนื่องจากสถานการณ์การแพร่ระบาดของโรคติดเชื้อไวรัสโคโรนา 2019 (โควิด-19) จึงไม่สามารถดำเนินการสำรวจได้อย่างเต็มที่ รวมถึงสำรวจพบปลากระดูกอ่อน ได้แก่ ฉลามวาฬ จำนวน 21 ตัว และกระเบนแมนต้า จำนวน 18 ตัว - ในอนาคตคาดว่าแต่ละปีจะมีแนวโน้มสัตว์ทะเลหายากเกยตื้นเพิ่มสูงขึ้น เนื่องจากคุณภาพสิ่งแวดล้อมที่มีความเสื่อมโทรมลง รวมถึงปัจจัยความเสี่ยงที่เกิดขึ้นตามธรรมชาติ และกิจกรรมการใช้ประโยชน์ทางทะเลของมนุษย์ เช่น การติดพันหรือ ถูกรัดด้วยขยะทะเลจำพวกอวน การติดเครื่องมือประมง และการโดนใบพัดเรือ 4. ป่าชายเลน จากข้อมูลการแปลภาพถ่ายดาวเทียมพบว่า ในปี 2563 มีพื้นที่ป่าชายเลนคงสภาพทั้งหมดประมาณ 1.74 ล้านไร่ เพิ่มขึ้นจากปี 2557 ถึง 2.02 แสนไร่ เนื่องจากมีเทคโนโลยีการแปลภาพถ่ายที่แม่นยำมากขึ้น และเป็นผลจากมาตรการป้องกัน การบุกรุกทำลายป่า มีการรณรงค์ สนับสนุนปลูกจิตสำนึกในการอนุรักษ์ทรัพยากรป่าไม้ การดำเนินการทวงคืนผืนป่าจากผู้บุกรุกเพื่อนำพื้นที่กลับมาปลูกฟื้นฟูจึงทำให้ป่าชายเลนเพิ่มขึ้นและสมบูรณ์ 5. ป่าชายหาด มีพื้นที่ป่าชายหาด จำนวน 47,149.30 ไร่ (จากข้อมูลสภาพพื้นที่ป่าไม้ ปี 2563) กระจายอยู่ในพื้นที่ 18 จังหวัดชายฝั่งทะเล โดยจังหวัดที่มีพื้นที่ป่าชายหาดมากที่สุด คือ จังหวัดพังงา รองลงมา คือ จังหวัดกระบี่ ทั้งนี้ป่าชายหาดในประเทศไทยส่วนใหญ่ถูกทำลายจนเหลือเป็นผืนเล็กผืนน้อย เนื่องจากยังไม่ได้รับการอนุรักษ์ 6. ป่าพรุ มีพื้นที่ป่าพรุ จำนวน 37,139.56 ไร่ (จากข้อมูลสภาพพื้นที่ป่าไม้ ปี 2563) กระจายอยู่ในพื้นที่ 12 จังหวัดชายฝั่งทะเล โดยจังหวัดที่มีพื้นที่ป่าพรุมากที่สุด คือ จังหวัดสงขลา รองลงมา คือ จังหวัดนราธิวาส 1.2 สถานภาพด้านสิ่งแวดล้อมทางทะเลและชายฝั่ง สิ่งแวดล้อม สถานภาพ 1. คุณภาพน้ำทะเล คุณภาพน้ำทะเลส่วนใหญ่อยู่ในเกณฑ์ดี ร้อยละ 75 เกณฑ์พอใช้ ร้อยละ 22 และเกณฑ์เสื่อมโทรม ร้อยละ 3 ทั้งนี้ แนวโน้มการเปลี่ยนแปลงคุณภาพน้ำทะเลชายฝั่ง ปี พ.ศ. 2557-2564 พบว่า โดยรวมคุณภาพน้ำทะเลมีแนวโน้มการเปลี่ยนแปลงคงที่ 2. น้ำมันรั่วไหล และก้อนน้ำมันดิน2 เกิดเหตุการณ์น้ำมันรั่วไหลและก้อนน้ำมันดิน รวม 44 ครั้ง โดยจากการติดตามตรวจสอบ และเฝ้าระวังสถานภาพของน้ำมันรั่วไหลในช่วงที่ผ่านมาพบว่า จังหวัดระยองและชลบุรีเป็นพื้นที่ที่มีความเสี่ยงสูงของการเกิดน้ำมันรั่วไหลในทะเลจากการเดินเรือ เข้าออก เรือขนส่งสินค้า เรือประมง และเรือท่องเที่ยว รวมถึงการเดินเรือเพื่อขนส่งน้ำมัน 3. น้ำทะเลเปลี่ยนสี3 พบปรากฏการณ์น้ำทะเลเปลี่ยนสีเฉพาะในพื้นที่ชายฝั่งอ่าวไทยรวม 25 ครั้ง (ส่วนใหญ่เกิดในจังหวัดชลบุรี) ส่วนในพื้นที่ชายฝั่งอันดามันไม่พบน้ำทะเลเปลี่ยนสี 4. แมงกะพรุนพิษ พบการบาดเจ็บรุนแรงและเสียชีวิตจากแมงกะพรุนกล่อง ระหว่างปี 2542-2564 รวม 46 ราย (ผู้เสียชีวิต จำนวน 10 ราย และบาดเจ็บรุนแรง จำนวน 36 ราย) ทั้งนี้ ในปี 2564 มีผู้เสียชีวิต จำนวน 1 ราย ในจังหวัดสุราษฎร์ธานี 5. ขยะทะเล ในปี 2564 สามารถจัดเก็บขยะที่ตกค้างออกจากระบบนิเวศชายฝั่งรวมทั้งสิ้น 443,987 กิโลกรัม ขยะที่พบส่วนใหญ่ ได้แก่ ขวดเครื่องดื่มพลาสติก ถุงพลาสติก เศษโฟม ขวดเครื่องดื่มแก้ว นอกจากนี้ พบขยะที่ไหลผ่านทางแม่น้ำเจ้าพระยามากที่สุด จำนวนเฉลี่ย 52.65 ล้านชิ้น/ปี ซึ่งมีปริมาณเพิ่มมากกว่าในช่วงปี 2563 เนื่องด้วยในช่วงสถานการณ์การแพร่ระบาดของโควิด-19 มีการใช้บริการสั่งอาหารในรูปแบบเดลิเวอรี่เพิ่มขึ้น ส่งผลให้มีการเพิ่มปริมาณการใช้บรรจุภัณฑ์พลาสติกเพิ่มขึ้นด้วย และส่งผลให้จำนวนชิ้นขยะลอยน้ำในภาพรวมจากทุกปากแม่น้ำมีปริมาณสูงกว่าปี 2563 1.3 สถานการณ์ด้านการกัดเซาะชายฝั่ง จากการวิเคราะห์ข้อมูลการเปลี่ยนแปลงชายฝั่งทะเลพบว่า ปี 2563 ประเทศไทยมีความยาวชายฝั่งทะเล 3,151.13 กิโลเมตร มีชายฝั่งทะเลที่ประสบปัญหาถูกกัดเซาะระยะทาง 822.81 กิโลเมตร เช่น จังหวัดสงขลา ปัตตานี ตราด และเพชรบุรี และพื้นที่ชายฝั่งที่ไม่มีการกัดเซาะระยะทาง 2,328.32 กิโลเมตร แต่กลับพบปัญหาความขัดแย้งเกี่ยวกับกรรมสิทธิ์ และการใช้ประโยชน์ที่ดินงอกใหม่หลังแนวป้องกันการกัดเซาะชายฝั่ง ซึ่งเป็นปัญหาร่วมของหลายจังหวัดในอ่าวไทยตอนใน ได้แก่ จังหวัดสมุทรปราการ สมุทรสาคร และสมุทรสงคราม ซึ่งการแก้ปัญหาต้องอาศัยการบูรณาการความร่วมมือในระดับพื้นที่และระดับนโยบายรวมถึงต้องมีการบูรณาการด้านข้อกฎหมายร่วมกันของทุกหน่วยงาน 2. สถานการณ์ของทรัพยากรทางทะเลและชายฝั่ง และการกัดเซาะชายฝั่งของ 24 จังหวัดชายทะเล พบว่า สถานการณ์ดังกล่าวมีแนวโน้มไปในทิศทางที่ดีขึ้น เช่น การขึ้นวางไข่ของเต่าทะเลที่มีจำนวนครั้งมากขึ้น อาจเนื่องจากสถานการณ์การแพร่ระบาดของโควิด-19 ที่ส่งผลให้กิจกรรมท่องเที่ยวทางทะเลและชายหาดชะลอตัว ปราศจากการรบกวนสถานภาพแนวปะการังที่มีแนวโน้มสมบูรณ์ดีขึ้นจากการฟื้นตัวตามธรรมชาติ การเพิ่มขึ้นอย่างเห็นได้ชัดของพื้นที่ป่าชายเลน ซึ่งสะท้อนถึงการบริหารจัดการที่มีประสิทธิภาพ อย่างไรก็ตาม ยังคงมีสถานการณ์ที่ต้องให้ความสำคัญรวมถึงได้รับการป้องกันและแก้ไข ได้แก่ การเกยตื้นของสัตว์ทะเลหายากที่ยังมีอยู่อย่างต่อเนื่องแทบทุกพื้นที่ ปัญหาขยะทะเลที่ยังคงเป็นประเด็นสำคัญในหลายจังหวัด ปัญหาน้ำมันรั่วไหลและ ก้อนน้ำมันดิน ปรากฏการณ์น้ำทะเลเปลี่ยนสี และแมงกะพรุนพิษ 3. สาเหตุความเสื่อมโทรมและผลกระทบต่อทรัพยากรทางทะเลและชายฝั่ง และการกัดเซาะชายฝั่ง เกิดจาก 2 สาเหตุสำคัญ คือ (1) จากธรรมชาติ เช่น คลื่น ลมและมรสุม และการเปลี่ยนแปลงสภาพภูมิอากาศ และ (2) จากกิจกกรมการใช้ประโยชน์ของมนุษย์ ได้แก่ ปัญหาขยะทะเล การท่องเที่ยว และขยะจากประมงที่ถูกทิ้งลงทะเลโดยตรง ปัญหาจากการทำประมง เช่น การทำประมงด้วยเครื่องมือผิดกฎหมาย/ทำลายล้าง และการระบายน้ำทิ้งทางทะเลจากชุมชนชายฝั่ง รวมถึงการใช้ประโยชน์ที่ทำลายระบบนิเวศ เช่น การตัดต้นไม้ และการจับสัตว์น้ำบางชนิดในป่าชายเลน ทั้งนี้ สาเหตุดังกล่าวยังก่อให้เกิดผลกระทบต่อระบบนิเวศชายฝั่งทะเลที่สำคัญและส่งผลต่อความอุดมสมบูรณ์ของสิ่งมีชีวิตในทะเล ความหลากหลายทางชีวภาพ ห่วงโซ่อาหาร การสูญเสียพื้นที่อนุบาลสัตว์น้ำชายฝั่งทะเล รวมถึงอาจส่งผลต่อความมั่นคงทางด้านอาหารทะเลตามมาตลอดจนผลกระทบต่อเศรษฐกิจ สังคม และคุณภาพชีวิตของชุมชนและประเทศ 4. ผลการดำเนินงานบริหารจัดการทรัพยากรทางทะเลและชายฝั่ง และการกัดเซาะชายฝั่งของประเทศไทยของหน่วยงานที่เกี่ยวข้อง ในระหว่างปี 2563-2564 เช่น การปลูกปะการัง จำนวน 240,000 กิ่ง ครอบคลุมเนื้อที่ 150 ไร่ พบว่ามีอัตรารอด โดยเฉลี่ยร้อยละ 94 การดำน้ำเก็บขยะในแนวปะการังและในเขตอุทยานแห่งชาติทางทะเลสามารถเก็บขยะได้มากกว่า 27,700 กิโลกรัม ซึ่งขยะที่พบส่วนใหญ่ เช่น อวน เชือก เอ็นตกปลา และขวดพลาสติก การกำหนดแผนเผชิญเหตุในการป้องกันและขจัดมลพิษทางน้ำเนื่องจากน้ำมัน และแผนเผชิญเหตุกรณีเกิดมลพิษและภัยพิบัติทางทะเลที่เป็นภัยต่อทรัพยากรทางทะเล การติดตั้งป้ายประชาสัมพันธ์ขั้นตอนการปฐมพยาบาลเมื่อถูกแมงกะพรุนพิษและท่อบรรจุน้ำส้มสายชูในพื้นที่ชายหาดท่องเที่ยวบริเวณพื้นที่ท่องเที่ยวทางทะเลที่สำคัญ 7 จังหวัด และการดำเนินงานทวงคืนผืนป่าจากกลุ่มนายทุนที่ครอบครองพื้นที่ป่าแบบผิดกฎหมาย โดยสามารถทวงคืนผืนป่าชายเลน จำนวน 114 คดี ผู้ต้องหา 26 ราย เนื้อที่รวม 2,578.10 ไร่ 5. สรุปประเด็นสถานการณ์ทรัพยากรทางทะเลและชายฝั่งที่สำคัญ และแนวทางการแก้ไขปัญหา ปัญหา แนวทางการแก้ไขปัญหา เช่น 1. มลพิษทางทะเล - ทบทวนสภาพปัญหา รวบรวม และวิเคราะห์ข้อมูลที่เกี่ยวข้องกับการบริหารจัดการมลพิษในทะเลและชายฝั่ง - จัดทำระบบการตรวจสอบและติดตามคราบน้ำมันครบวงจรและทันต่อเหตุการณ์ โดยเฉพาะในพื้นที่เขตพัฒนาพิเศษภาคตะวันออก พื้นที่อ่าวไทยตอนในและในเขตอุทยานแห่งชาติทางทะเลทุกแห่ง - จัดทำระบบตรวจสอบ/ติดตาม/แจ้งเตือนมลพิษทางทะเลและสัตว์ทะเลมีพิษ 2. ความเสื่อมโทรมของทรัพยากรธรรมชาติ อันเกิดจากการใช้ประโยชน์พื้นที่ทางทะเลและชายฝั่ง - ทบทวนสภาพปัญหา รวบรวม และวิเคราะห์ข้อมูลที่เกี่ยวข้องกับการแบ่งเขต การใช้ประโยชน์จากทรัพยากรทางทะเลและชายฝั่ง รวมทั้งสรุปผลการดำเนินการและรายงานความก้าวหน้า - ศึกษาแนวทางการแบ่งเขตการใช้ประโยชน์จากทรัพยากรทางทะเลและชายฝั่งตามแนวคิดการวางแผนเชิงพื้นที่ทางทะเล และรวบรวมฐานข้อมูลการใช้ทรัพยากรในพื้นที่ต่าง ๆ - จัดทำร่างเขตการใช้ประโยชน์จากทรัพยากรทางทะเลและชายฝั่งตามหลักการทางวิชาการ 6. ประเด็นปัญหาระดับประเทศที่ต้องเร่งดำเนินการ ดังนี้ 6.1 ประเด็นเร่งด่วน ประเด็น การดำเนินงาน 1. ด้านมลพิษทางทะเล บูรณาการบริหารจัดการแหล่งกำเนิดมลพิษ แหล่งที่มีจุดกำเนิดแน่นอน ได้แก่ แหล่งชุมชน โรงงานอุตสาหกรรม โรงแรม และแหล่งที่มีจุดกำเนิดไม่แน่นอน เช่น การเกษตร 2. ด้านพื้นที่คุ้มครองทางทะเลและการวางแผนเชิงพื้นที่ เร่งขับเคลื่อนการประกาศพื้นที่คุ้มครองทางทะเล รวมทั้งเร่งดำเนินการวางแผน เชิงพื้นที่ของทะเลของประเทศไทย 3. ด้านการกัดเซาะชายฝั่ง เร่งการแก้ไขปัญหาการกัดเซาะชายฝั่งอย่างบูรณาการในระดับจังหวัดและพื้นที่ 4. ด้านการบริหารจัดการทางทะเลอย่างยั่งยืน สร้างองค์ความรู้และนวัตกรรมเพื่อการใช้ประโยชน์ทรัพยากรอย่างยั่งยืนและสร้างกลไกการมีส่วนร่วมในการบริหารจัดการทรัพยากรทางทะเลและชายฝั่ง 6.2 มาตรการและแผนงานจัดการทรัพยากรธรรมชาติและชายฝั่ง (ระยะยาว) เช่น มาตรการ แผนงาน 1. สร้างองค์ความรู้และติดตามการเปลี่ยนแปลงสถานภาพทรัพยากร ศึกษาวิจัย ติดตามการเปลี่ยนแปลงสถานภาพทรัพยากร รวมถึงประเมินผลการฟื้นฟูระบบนิเวศ และจัดทำสื่อเผยแพร่องค์ความรู้ที่ถูกต้องให้แก่ประชาชน องค์กรปกครองส่วนท้องถิ่น และภาครัฐ 2. ส่งเสริมการมีส่วนร่วมของประชาชนและภาคธุรกิจ จัดตั้งเครือข่ายประชาชน สนับสนุนกิจกรรมเพื่อสังคมและสิ่งแวดล้อม และจัดทำข้อตกลงชุมชนเพื่ออนุรักษ์และใช้ทรัพยากรอย่างยั่งยืน 3. อนุรักษ์และเฝ้าตรวจตราทรัพยากรทางทะเลและชายฝั่งเพื่อการใช้ประโยชน์อย่างยั่งยืน ตรวจตรา เฝ้าระวังเชิงพื้นที่แนวปะการัง หญ้าทะเล ป่าชายเลน และป่าชายหาด รวมถึงสัตว์ทะเลหายาก และจัดทำแนวเขตพื้นที่ทรัพยากรทางทะเลและชายฝั่ง 1ปะการังฟอกขาวเป็นปรากฏการณ์ที่เนื้อเยื่อปะการังมีสีซีดหรือจางลงจากการสูญเสียสาหร่ายซูแซนเทลลี (Zooxanthellae) ซึ่งเกิดจากสภาวะที่ไม่เหมาะสมต่อการดำรงชีวิตของสาหร่าย เช่น อุณหภูมิน้ำทะเลสูงเกินไป และความเค็มของน้ำทะเลลดลง 2ก้อนน้ำมันดิน คือ การแปรสภาพตามธรรมชาติของน้ำมันหรือคราบน้ำมันที่รั่วไหลลงสู่ทะเลจากกิจกรรมต่าง ๆ เช่น การขนถ่ายของเรือบรรทุกน้ำมัน การเปลี่ยนถ่ายน้ำมันเครื่องของเรือเดินสมุทร หรือการรั่วไหลโดยธรรมชาติใต้ ท้องทะเล เมื่อเวลาผ่านไปคราบน้ำมันที่กระจายตัวอยู่บนผิวน้ำจะเปลี่ยนสภาพเป็นก้อนน้ำมันดิน ซึ่งมีลักษณะเหนียวนุ่ม มีความหนืดสูง เนื่องจากองค์ประกอบส่วนเบาได้ระเหยไปบางส่วน เหลือส่วนหนักที่มีองค์ประกอบคล้ายยางมะตอย 3น้ำทะเลเปลี่ยนสีเป็นปรากฏการณ์ที่แพลงก์ตอนพืชเจริญเติบโตและเพิ่มจำนวนขึ้นอย่างรวดเร็ว ทำให้น้ำทะเลมีสีเปลี่ยนไปตามสีของแพลงก์ตอนพืชที่เพิ่มมากขึ้น ซึ่งจะมีผลกระทบต่อสิ่งมีชีวิตและระบบนิเวศทางทะเล เช่น ออกซิเจนและความเข้มของแสงที่ส่องผ่านในน้ำลดลง บางกรณีจำนวนแพลงก์ตอนที่เพิ่มขึ้นสามารถสร้างสารพิษที่อาจส่งผลให้เกิดอันตรายต่อสัตว์น้ำและถ่ายทอดผ่านมาถึงมนุษย์ซึ่งเป็นผู้บริโภคลำดับสุดท้าย 20. เรื่อง สรุปผลการดำเนินการเรื่องร้องทุกข์และรับข้อคิดเห็นจากประชาชน ในไตรมาสที่ 2 ของปีงบประมาณ พ.ศ. 2565 คณะรัฐมนตรีรับทราบตามที่สำนักงานปลัดสำนักนายกรัฐมนตรี (สปน.) เสนอสรุปผลการดำเนินการเรื่องร้องทุกข์และรับข้อคิดเห็นจากประชาชน ในไตรมาสที่ 2 ของปีงบประมาณ พ.ศ. 2565 และแนวทางในการแก้ไขปัญหาและอุปสรรคเพื่อขอความร่วมมือส่วนราชการที่เกี่ยวข้องในการเพิ่มประสิทธิภาพการให้บริการประชาชน และการบริหารจัดการเรื่องร้องทุกข์ต่อไป [เป็นการดำเนินการตามมติคณะรัฐมนตรี (29 พฤศจิกายน 2548) ที่รับทราบแนวทางการจัดระเบียบของระบบกระบวนการแก้ไขปัญหาตามข้อร้องเรียนของประชาชนและมอบหมายให้ทุกกระทรวงดำเนินการตามแนวทางดังกล่าว โดยให้ สปน. เป็นหน่วยงานที่รับผิดชอบด้านการติดตามผลการดำเนินการและสรุปรายงานผลความคืบหน้าในการดำเนินการเสนอคณะรัฐมนตรีรับทราบทุก 3 เดือน] สาระสำคัญสรุปได้ ดังนี้ 1. สรุปผลการดำเนินการเรื่องร้องทุกข์และรับข้อคิดเห็นจากประชาชนในไตรมาสที่ 2 ของปีงบประมาณ พ.ศ. 2565 (เดือนมกราคม-มีนาคม 2565) 1.1 สถิติการแจ้งเรื่องร้องทุกข์และรับข้อคิดเห็นของประชาชนที่ยื่นเรื่องผ่านช่องทางการ ร้องทุกข์ 1111 รวมทั้งสิ้น 19,193 เรื่อง สามารถดำเนินการจนได้ข้อยุติ 17,070 เรื่อง คิดเป็นร้อยละ 89 และรอผลการพิจารณาของหน่วยงานที่เกี่ยวข้อง 2,123 เรื่อง คิดเป็นร้อยละ 11 1.2 หน่วยงานที่ได้รับการประสานงานเรื่องร้องทุกข์และรับข้อคิดเห็นมากที่สุด 5 ลำดับแรก ดังนี้ (1) ส่วนราชการ ได้แก่ สำนักงานตำรวจแห่งชาติ 1,033 เรื่อง กระทรวงสาธารณสุข 749 เรื่อง กระทรวงการคลัง 571 เรื่อง กระทรวงแรงงาน 403 เรื่อง และกระทรวงคมนาคม 350 เรื่อง (2) รัฐวิสาหกิจ ได้แก่ สำนักงานสลากกินแบ่งรัฐบาล 224 เรื่อง การไฟฟ้าส่วนภูมิภาค 108 เรื่อง องค์การขนส่งมวลชนกรุงเทพ 108 เรื่อง ธนาคารออมสิน 89 เรื่อง การไฟฟ้านครหลวง 88 เรื่อง และการประปานครหลวง 64 เรื่อง (3) องค์กรปกครองส่วนท้องถิ่นและจังหวัด ได้แก่ กรุงเทพมหานคร 971 เรื่อง จังหวัดสมุทรปราการ 239 เรื่อง นนทบุรี 227 เรื่อง ชลบุรี 209 เรื่อง และปทุมธานี 189 เรื่อง 2. การประมวลผลและวิเคราะห์เรื่องร้องทุกข์และรับข้อคิดเห็น ในไตรมาสที่ 2 ของปีงบประมาณ พ.ศ. 2565 สรุปได้ ดังนี้ 2.1 สถิติจำนวนเรื่องร้องทุกข์เปรียบเทียบกับช่วงเวลาเดียวกันของปีงบประมาณที่ผ่านมา โดยในไตรมาสที่ 2 ของปีงบประมาณ พ.ศ. 2565 มีเรื่องร้องทุกข์ 35,945 เรื่อง ซึ่งน้อยกว่าในไตรมาสที่ 2 ของปีงบประมาณ พ.ศ. 2564 จำนวน 7,510 เรื่อง (มีเรื่องราวร้องทุกข์ 43,455 เรื่อง) 2.2 ประเด็นเรื่องร้องทุกข์ที่ประชาชนยื่นเรื่องมากที่สุด 10 ลำดับแรก ได้แก่ (1) การเสนอและตรากฎหมาย เช่น ขอคัดค้านการจัดตั้งศาลอิสลามในประเทศไทย และขอให้มีการปรับปรุงกฎหมายที่เกี่ยวข้องกับการห้ามจุดพลุและดอกไม้ไฟในช่วงเทศกาลปีใหม่ รวมทั้งขอให้เพิ่มบทลงโทษสำหรับผู้จุดพลุและดอกไม้ไฟ ดำเนินการจนได้ขอยุติ 2,390 เรื่อง (ร้อยละ 99.71) (2) การรักษาพยาบาล เช่น ขอให้มีความเข้มงวดในการปฏิบัติตามมาตรการในการป้องกันการแพร่ระบาดของโรคติดเชื้อไวรัสโคโรนา 2019 (โควิด-19) โดยเฉพาะอย่างยิ่งในช่วงเทศกาล และขอให้จัดสรรวัคซีนป้องกันโรคโควิด-19 อย่างทั่วถึงและเป็นธรรม รวมทั้งขอให้กำหนดมาตรการในการเฝ้าระวังพื้นที่เสี่ยงและบุคคลใกล้ชิดกับผู้ติดเชื้อโรคโควิด-19 ดำเนินการจนได้ข้อยุติ 1,957 เรื่อง (ร้อยละ 92.22) (3) เสียงรบกวน/สั่นสะเทือน โดยขอให้แก้ปัญหามลภาวะทางเสียงจากสถานบันเทิง สถานประกอบการ ร้านอาหาร บ้านเรือน และวัยรุ่นมั่วสุมรวมกลุ่มแข่งขันรถจักรยานยนต์ส่งเสียงดังรบกวน ดำเนินการจนได้ข้อยุติ 1,194 เรื่อง (ร้อยละ 96.14) (4) ไฟฟ้า เช่น ขอให้แก้ไขปัญหากระแสไฟฟ้าขัดข้อง และซ่อมแซมไฟฟ้าส่องสว่างริมทาง หม้อแปลงไฟฟ้า สายไฟฟ้า และเสาไฟฟ้า รวมทั้งขอให้ขยายเขตการให้บริการไฟฟ้า ดำเนินการจนได้ข้อยุติ 646 เรื่อง (ร้อยละ 93.76) (5) โทรศัพท์ โดยขอให้ปรับปรุงระบบการให้บริการทางโทรศัพท์หมายเลขสายด่วน 1422 ของกรมควบคุมโรค หมายเลขสายด่วน 1506 ของสำนักงานประกันสังคมและหมายเลขโทรศัพท์พื้นฐานของสำนักงานเขตและหน่วยงานอื่น ๆ ในส่วนภูมิภาค ดำเนินการจนได้ข้อยุติ 586 เรื่อง (ร้อยละ 90.57) (6) น้ำประปา เช่น ขอให้แก้ไขปัญหาน้ำประปาไม่ไหล ไหลอ่อน และไม่มีคุณภาพ และขอให้ขยายเขตการให้บริการน้ำประปา ดำเนินการจนได้ข้อยุติ 430 เรื่อง (ร้อยละ 92.67) (7) ถนน เช่น ขอให้ปรับปรุงซ่อมแซม/ก่อสร้างถนน พื้นผิวถนน สะพานกลับรถ บาทวิถี ตีเส้นแบ่งช่องการจราจร ขยายช่องทางจราจร ไฟฟ้าส่องสว่างริมทาง และติดตั้งป้ายสัญลักษณ์จราจร รวมทั้งขอให้ปรับปรุงถนนลูกรังเป็นถนนลาดยางแอสฟัลต์หรือถนนคอนกรีต ดำเนินการจนได้ข้อยุติ 395 เรื่อง (ร้อยละ 89.16) (8) ประเด็นเกี่ยวกับชีวิต ร่างกาย ชื่อเสียง และเสรีภาพ เช่น ขอความเป็นธรรมในการดำเนินคดีกรณีการเสียชีวิตของนางสาวภัทรธิดา พัชรวีระพงษ์ และขอความช่วยเหลือเกี่ยวกับการถูกข่มขู่คุกคามและทำร้ายร่างกาย ดำเนินการจนได้ข้อยุติ 337 เรื่อง (ร้อยละ 85.75) (9) ประเด็นเกี่ยวกับทรัพย์สิน เช่น ขอให้แก้ไขปัญหากลุ่มมิจฉาชีพโทรศัพท์หลอกลวงประชาชน (แก๊งคอลเซ็นเตอร์) และขอให้ตรวจสอบ ระงับ ตัดสายกรณีเป็นสายโทรศัพท์จากต่างประเทศ ซึ่งคาดว่าจะเป็นการโทรศัพท์แอบอ้างจากกลุ่มมิจฉาชีพ ดำเนินการจนได้ข้อยุติ 285 เรื่อง (ร้อยละ 69.54) (10) บ่อนการพนัน โดยมีการแจ้งเบาะแสการลักลอบเปิดบ่อนและเล่นการพนันประเภทไพ่ ไฮโล ตู้ม้า ตู้สล๊อต บาคาร่า ถั่ว ไก่ชน โต๊ะสนุ๊กเกอร์ การพนันทายผลฟุตบอล หวยจับยี่กี และสลากกินรวบ ดำเนินการจนได้ข้อยุติ 348 เรื่อง (ร้อยละ 95.60) 2.3 รายงานสรุปการสอบถามข้อมูล แจ้งเหตุ ร้องขอความช่วยเหลือและเสนอข้อคิดเห็น ในช่วงการแพร่ระบาดของโรคโควิด-19 ในไตรมาสที่ 2 ของปีงบประมาณ พ.ศ. 2565 ผ่านสายด่วน 1111 (ตั้งแต่วันที่ 1 มกราคม-31 มีนาคม 2565) ซึ่งส่วนใหญ่ประเด็นที่ประชาชนสอบถามข้อมูลและเสนอข้อคิดเห็นมากที่สุดเกี่ยวกับข้อปฏิบัติในการป้องกันการติดเชื้อ และมาตรการในการช่วยเหลือด้านต่าง ๆ และประเด็นที่ประชาชนขอความช่วยเหลือมากที่สุดเกี่ยวกับการกำหนดแนวทางและมาตรการป้องกัน ช่วยเหลือ เยียวยา สรุปได้ ดังนี้ หน่วย : เรื่อง ลำดับที่ ประเภทเรื่อง จำนวน ดำเนินการ จนได้ข้อยุติ รอผล การพิจารณา 1 การสอบถามข้อมูลและเสนอข้อคิดเห็น 37,791 37,791 - 2 ขอความช่วยเหลือและแจ้งเหตุ 3,488 3,142 346 รวมทั้งสิ้น 41,279 40,933 346 2.4 การแจ้งเบาะแสการกระทำผิดกฎหมายและการร้องเรียนซึ่งเป็นเหตุให้เกิดการแพร่ระบาดขอโรคโควิด-19 ผ่านสายด่วน 1111 (ตั้งแต่วันที่ 7 มกราคม 2564-31 มีนาคม 2565) สรุปได้ ดังนี้ หน่วย : เรื่อง ลำดับที่ ประเภทเรื่อง จำนวน ดำเนินการ จนได้ข้อยุติ รอผล การพิจารณา 1 แจ้งเบาะแสการกระทำผิดกรณีบ่อนการพนัน 1,228 840 388 2 แจ้งเบาะแสการไม่ปฏิบัติตามข้อกำหนดตามความในมาตรา 9 แห่งพระราชกำหนดการบริหารราชการในสถานการณ์ฉุกเฉิน พ.ศ. 2548 และแจ้งเบาะแสแรงงานเข้าเมืองผิดกฎหมาย 312 517 195 รวมทั้งสิ้น 1,940 1,357 583 3. ปัญหาและอุปสรรคในการดำเนินการเรื่องร้องทุกข์ สปน. พบว่า ปัญหาความเดือดร้อนขอประชาชนในไตรมาสที่ 2 ของปีงบประมาณ พ.ศ. 2565 แม้ว่าจำนวนเรื่องร้องทุกข์จะลดลงเมื่อเทียบกับช่วงเวลาเดียวกันของปีงบประมาณ พ.ศ. 2564 แต่ผลการแก้ไขปัญหาจากหน่วยงานที่เกี่ยวข้องกลับลดลง โดยอาจมีสาเหตุมาจาก (1) ประชาชนไม่ได้รับความรู้ความเข้าใจเกี่ยวกับข้อมูลข่าวสารที่ถูกต้อง เช่น กรณีการปรับเปลี่ยนมาตรการแก้ไขปัญหาสถานการณ์การแพร่ระบาดของโรคโควิด-19 และการจัดตั้งศาลอิสลาม (2) หน่วยงานของรัฐขาดการทำงานเชิงรุกในการบูรณาการการทำงานร่วมกับภาคส่วนอื่น ๆ เพื่อให้เห็นผลอย่างเป็นรูปธรรม รวมทั้งเสนอรูปแบบการประชาสัมพันธ์ที่ขาดความน่าสนใจและยังไม่ครอบคลุมทุกกลุ่มเป้าหมาย (3) ปัญหาเหตุเดือดร้อนรำคาญและการถูกรบกวนจากเสียงของกลุ่มวัยรุ่น ร้านอาหารหรือจากสัตว์เลี้ยงบ่อยครั้ง ซึ่งการแก้ไขปัญหาที่ผ่านมาเป็นเพียงการระงับเหตุเป็นรายกรณีเท่านั้นแต่ยังไม่สามารถดำเนินการแก้ไขปัญหาในระยะยาวได้ และ (4) ประชาชนขอให้หน่วยงานมีการแจ้งผลให้ทราบเป็นระยะรวมทั้งต้องการทราบกรอบระยะเวลาดำเนินการแก้ไขปัญหาและต้องการติดตามผลได้ด้วยตนเอง 4. ข้อเสนอแนะแนวทางการพัฒนาปรับปรุงการให้บริการ/การปฏิบัติงาน ดังนี้ 4.1 ประชาสัมพันธ์ให้ความรู้เกี่ยวกับกฎหมาย ข้อบังคับ ตลอดจนพิจารณาแนวทางในการปรับปรุงกฎหมายให้สอดคล้องกับปัญหาหรือสถานการณ์ปัจจุบันรวมถึงสร้างการรับรู้และสร้างจิตสำนึกให้กับประชาชนอย่างทั่วถึง 4.2 ขอให้ทุกหน่วยงานมุ่งเน้นการทำงานเชิงรุก และนำเสนอข้อมูลที่ถูกต้อง ทันสมัย ตรงประเด็น เข้าใจง่าย รวมทั้งประชาสัมพันธ์เน้นย้ำอย่างต่อเนื่อง 4.3 ควรมีการบูรณาการการแก้ไขปัญหาที่เกิดจากเหตุเดือดร้อนรำคาญเรื่องเสียงดังรบกวนตั้งแต่การระงับเหตุ การบังคับใช้กฎหมาย และการแก้ไขกฎหมายที่เกี่ยวข้องให้สอดคล้องกับสถานการณ์ในปัจจุบัน 4.4 ขอความร่วมมือให้หน่วยงานที่มีความพร้อมและมีระบบสารสนเทศเรื่องร้องทุกข์บูรณาการฐานข้อมูลเรื่องร้องทุกข์กับ สปน. และให้หน่วยงานกำหนดกรอบระยะเวลาดำเนินการแก้ไขปัญหาเรื่องร้องทุกข์ รวมทั้งรายงานความคืบหน้าให้ประชาชนทราบเป็นระยะ 21. เรื่อง กรอบการวิจัยเพื่อพัฒนากระบวนการยุติธรรม พ.ศ. 2566 - 2569 คณะรัฐมนตรีมีมติเห็นชอบกรอบการวิจัยเพื่อพัฒนากระบวนการยุติธรรม พ.ศ. 2566 - 2569 ตามที่คณะกรรมการพัฒนาการบริหารงานยุติธรรมแห่งชาติ (กพยช.) เสนอ สาระสำคัญของเรื่อง กพยช. รายงานว่า 1. แนวคิดในการจัดทำกรอบการวิจัยเพื่อพัฒนากระบวนการยุติธรรม พ.ศ. 2566 - 2569 เป็นการดำเนินการสืบเนื่องจากกรอบการวิจัยด้านการพัฒนากระบวนการยุติธรรม (ตามมติคณะรัฐมนตรีเมื่อวันที่ 4 มกราคม 2560) ที่จะสิ้นสุดระยะเวลาดำเนินการ ประกอบกับพระราชบัญญัติกรมส่งเสริมวิทยาศาสตร์ การวิจัยและนวัตกรรม พ.ศ. 2562 มีการปฏิรูประบบบริหารงานวิจัยของประเทศ โดยมีระบบบริหารงานวิจัยใหม่ที่เรียกว่า การปฏิรูประบบส่งเสริมวิทยาศาสตร์ วิจัยและนวัตกรรม (ระบบ ววน.) ที่กำหนดให้หน่วยงานของรัฐที่มีการวิจัยและขอรับการสนับสนุนงบประมาณวิจัยจากกองทุน ววน. ให้แยกคำของบประมาณวิจัยออกจากงบประมาณตามภารกิจ ดังนั้น การจัดทำกรอบวิจัยเพื่อพัฒนากระบวนการยุติธรรม พ.ศ. 2566 - 2569 จึงถูกจัดทำขึ้นเพื่อให้สอดคล้องกับบริบทสังคมและแนวทางการจัดทำข้อเสนอวิจัยตามพระราชบัญญัติการส่งเสริมฯ โดยสำนักงานกิจการยุติธรรม (สกธ.) ในฐานะฝ่ายเลขานุการของ กพยช. ได้จัดทำกรอบการวิจัยฯ เพื่อกำหนดเป้าหมายและทิศทางการวิจัยด้านการพัฒนากระบวนการยุติธรรมให้เป็นไปในแนวทางเดียวกันและมีการบูรณาการการทำงาน อันจะเป็นประโยชน์ในการพัฒนาระบบงานยุติธรรมของประเทศ และมีการผลักดันให้มีการนำองค์ความรู้ที่ได้จากการวิจัยไปสู่การปฏิบัติอย่างเป็นรูปธรรม ซึ่งสอดคล้องกับยุทธศาสตร์ชาติและแผนที่เกี่ยวข้อง ได้แก่ (1) ยุทธศาสตร์ชาติ 20 ปี (พ.ศ. 2561 - 2580) (2) แผนแม่บทภายใต้ยุทธศาสตร์ชาติ (พ.ศ. 2561 - 2580) (3) แผนปฏิรูปประเทศ (พ.ศ. 2561 - 2580) และ (4) แผนแม่บทการบริหารงานยุติธรรมแห่งชาติ ฉบับที่ 4 (พ.ศ. 2566 - 2569) รวมทั้งมีการศึกษาวิเคราะห์ถึงการปฏิรูประบบส่งเสริมวิทยาศาสตร์ วิจัยและนวัตกรรม สถานการณ์อาชญากรรม เศรษฐกิจ สังคม และการรับฟังความคิดเห็นจากภาคส่วนต่าง ๆ ที่เกี่ยวข้อง 2. กพยช. ในคราวประชุมครั้งที่ 1/2565 เมื่อวันที่ 6 มิถุนายน 2565 ได้มีมติเห็นชอบกรอบการวิจัยเพื่อพัฒนากระบวนการยุติธรรม พ.ศ. 2566 - 2569 ซึ่งประกอบด้วย 5 กรอบการวิจัย ดังนี้ 2.1 กรอบการวิจัยที่ 1 กรอบการวิจัยเพื่อพัฒนากระบวนการยุติธรรมทางอาญา เพื่อสร้างสังคมที่เป็นธรรมและการอยู่ร่วมกันของคนในสังคมอย่างสงบสุข โดยมีประเด็นปฏิรูปสำคัญ เช่น (1) การดำเนินงานในทุกขั้นตอนมีการกำหนดระยะเวลาที่ชัดเจนและมีระบบตรวจสอบความคืบหน้าในการดำเนินงาน (2) มีกลไกช่วยเหลือประชาชนผู้มีอรรถคดีให้เข้าถึงกระบวนการยุติธรรมโดยเสมอภาค และมีหลักประกันคุ้มครองสิทธิที่เหมาะสมและมีประสิทธิภาพ และ (3) มีกลไกบังคับการปฏิบัติงานให้เป็นไปตามกฎหมายอย่างเคร่งครัด เสมอภาค ลดความเหลื่อมล้ำ และนำมาตรการอื่นมาใช้แทนการควบคุมตัว จำคุก กักขัง และมีประเด็นวิจัยเร่งด่วน เช่น (1) การวิจัยเพื่อป้องกันปัญหาอาชญากรรม (2) ชุดโครงการเพื่อพัฒนามาตรการป้องกันการกระทำผิดซ้ำในความผิดอุกฉกรรจ์สะเทือนขวัญที่เกี่ยวกับเพศหรือการใช้ความรุนแรง และ (3) การวิจัยเพื่อพัฒนากระบวนการสืบสวน สอบสวน ฟ้องร้อง และการพิจารณาคดี เป้าประสงค์ ผลสัมฤทธิ์ที่สำคัญ - เพื่อพัฒนากระบวนการยุติธรรมทางอาญาที่มีประสิทธิภาพและประสิทธิผล - ส่งเสริมสังคมที่เป็นธรรมและการอยู่ร่วมกันของคนในสังคม - ลดคดีเข้าสู่กระบวนการยุติธรรมและอัตรากระทำผิดซ้ำ - อัตราผู้กระทำผิดซ้ำลดลง - ร้อยละที่ลดลงของคดีอาญาที่เข้าสู่กระบวนการยุติธรรม - ร้อยละของระยะเวลาในการดำเนินคดีลดลง - ร้อยละของประชาชนที่มีความเชื่อมั่นต่อกระบวนการยุติธรรมอาญา 2.2 กรอบการวิจัยที่ 2 กรอบการวิจัยเพื่อพัฒนากระบวนการยุติธรรมทางแพ่ง ปกครอง เพื่อสร้างสังคมที่เป็นธรรมและการอยู่ร่วมกันของคนในสังคมอย่างสงบสุข โดยมีประเด็นปฏิรูปสำคัญ เช่น (1) การดำเนินงานในทุกขั้นตอนมีการกำหนดระยะเวลาที่ชัดเจนและมีระบบตรวจสอบความคืบหน้าในการดำเนินงาน (2) มีกลไกช่วยเหลือประชาชนผู้มีอรรถคดีให้เข้าถึงกระบวนการยุติธรรมโดยเสมอภาค และมีหลักประกันคุ้มครองสิทธิที่เหมาะสมและมีประสิทธิภาพ และ (3) มีวัฒนธรรมองค์กรที่มุ่งอำนวยความยุติธรรมด้วยความสะดวก รวดเร็ว และขจัดวัฒนธรรมองค์กรที่เป็นอุปสรรคต่อการอำนวยการยุติธรรม โดยนำเทคโนโลยีมาใช้เพื่อสนับสนุนให้เกิดการเปลี่ยนแปลงวัฒนธรรมองค์กร และมีประเด็นวิจัยเร่งด่วน เช่น (1) การวิจัยเพื่อพัฒนากระบวนการยุติธรรมทางแพ่ง (2) การวิจัยเพื่อพัฒนากระบวนการยุติธรรมทางปกครอง และ (3) การวิจัยเพื่อพัฒนาการอำนวยความยุติธรรมการเยียวยาผู้เสียหาย การลดความเหลื่อมล้ำ การคุ้มครองสิทธิ เป้าประสงค์ ผลสัมฤทธิ์ที่สำคัญ - เพื่อพัฒนากระบวนการยุติธรรมทางแพ่ง ทางปกครองที่มีประสิทธิภาพและประสิทธิผล - ส่งเสริมสังคมที่เป็นธรรมและการอยู่ร่วมกันของคนในสังคมอย่างสงบสุข - ระดับความพึงพอใจของผู้เข้าสู่กระบวนการพิจารณาคดี/การไกล่เกลี่ย ผู้ได้รับการเยียวยาข้อพิพาททางปกครองและได้รับการคุ้มครองสิทธิมนุษยชน ไม่น้อยกว่า ... - จำนวนข้อร้องเรียนเกี่ยวกับการให้บริการงานยุติธรรมที่ล่าช้า ไม่ทั่วถึง และเหลื่อมล้ำของประชาชน รวมถึงความไม่ทันสมัยของกฎหมายที่ลดลง ... - การพิจารณาคดีทางแพ่ง ทางปกครองแล้วเสร็จเพิ่มขึ้นร้อยละ ... - มีกระบวนการและกลไกส่งเสริมกระบวนการยุติธรรมทางเลือก การมีส่วนร่วมของประชาชนในกระบวนการยุติธรรม 2.3 กรอบการวิจัยที่ 3 กรอบการวิจัยเพื่อพัฒนากฎหมาย ให้กฎหมายมีความทันสมัยสอดรับกับสถานการณ์ที่เปลี่ยนแปลงและภาวะวิกฤต โดยมีประเด็นปฏิรูปสำคัญ เช่น (1) มีกลไกให้การออกกฎหมายเป็นกฎหมายที่ดีและเท่าที่จำเป็น และมีกลไกในการทบทวนกฎหมายที่มีผลใช้บังคับแล้วเพื่อให้สอดคล้องกับหลักการตามมาตรา 77 ของรัฐธรรมนูญแห่งราชอาณาจักรไทย (2) ยกเลิกหรือปรับปรุงกฎหมายที่ล้าสมัยและเป็นอุปสรรคต่อการดำรงชีวิตและการประกอบอาชีพของประชาชน และ (3) มีกลไกทางกฎหมายเพื่อขจัดความเหลื่อมล้ำและสร้างความเป็นธรรมในสังคม และมีประเด็นวิจัยเร่งด่วน เช่น (1) การวิจัยเพื่อพัฒนากระบวนการออกกฎหมาย (2) การวิจัยเพื่อประเมินผลสัมฤทธิ์ของกฎหมาย และ (3) การจัดทำแนวทางในการสังคายนากฎหมาย เป้าประสงค์ ผลสัมฤทธิ์ที่สำคัญ เพื่อพัฒนากฎหมายที่ยึดหลักนิติธรรม (Rule of law) ทันสมัย รอบด้าน และสอดคล้องกับการพัฒนาประเทศ - จำนวนกฎหมายมีการวิเคราะห์ผลกระทบก่อนการตรากฎหมายเพื่อบังคับใช้ ตลอดจนผ่านกระบวนการและกลไกที่ประชาชนมีส่วนร่วมในการตรากฎหมาย - จำนวนกฎหมายที่มีการประกาศใช้แล้ว มีการประเมินผลการบังคับใช้กฎหมายเสมอ - มีกระบวนการส่งเสริมพัฒนากฎหมายใหม่ที่มีความจำเป็นต่อการพัฒนาประเทศ รวมถึงศึกษาผลกระทบทั้งทางบวกและทางลบจากการบังคับใช้กฎหมายต่อการดำเนินชีวิตของประชาชน 2.4 กรอบการวิจัยที่ 4 กรอบการวิจัยเพื่อพัฒนานวัตกรรมและเทคโนโลยีในกระบวนการยุติธรรม เพื่อเพิ่มประสิทธิภาพกระบวนการยุติธรรม ทันสมัย สอดรับกับสถานการณ์ที่เปลี่ยนแปลงและภาวะวิกฤต โดยมีประเด็นปฏิรูปสำคัญ ได้แก่ (1) ให้มีการปรับกระบวนทัศน์ในการบริหารงานยุติธรรม เพื่อให้สังคมมีความปลอดภัยอย่างยั่งยืนและมีความเป็นธรรม โดยมีการกำหนดโทษอาญาที่เหมาะสมได้สัดส่วนกับความร้ายแรงของการกระทำผิด มีการกระทำผิดซ้ำลดลง (2) พัฒนาระบบการบำบัดฟื้นฟูผู้เสพและผู้ติดยาเสพติด (3) บูรณาการฐานข้อมูลที่เกี่ยวข้องกับผู้ต้องหาและจำเลย และ (4) มีการดำเนินมาตรการเพิ่มประสิทธิภาพกระบวนการยุติธรรมสำหรับเด็กและเยาวชน และมีประเด็นวิจัยเร่งด่วน ได้แก่ (1) การพัฒนาระบบฐานข้อมูลด้านกระบวนการยุติธรรม และ (2) การพัฒนานวัตกรรมเพื่อพัฒนากระบวนการยุติธรรม (เช่น การพัฒนางานพิสูจน์หลักฐาน) เป้าประสงค์ ผลสัมฤทธิ์ที่สำคัญ เพื่อพัฒนาระบบฐานข้อมูลและสารสนเทศ บูรณาการเป็นมาตรฐานเดียวกัน และมีนวัตกรรมสนับสนุนการดำเนินงานในกระบวนการยุติธรรมที่ทันสมัย เพื่อประสิทธิภาพและประสิทธิผลของกระบวนการยุติธรรม - มีระบบฐานข้อมูล มีการบูรณาการฐานข้อมูลกลางและเชื่อมโยงระหว่างหน่วยงานที่เกี่ยวข้อง เพื่อการใช้ประโยชน์ในการพัฒนานโยบายและการบริหารงานยุติธรรม - มีการใช้นวัตกรรมสนับสนุนระบบการบริหารจัดการกระบวนการยุติธรรม เพื่อยกระดับประสิทธิภาพของกระบวนการยุติธรรม 2.5 กรอบการวิจัยที่ 5 กรอบการวิจัยเพื่อเพิ่มประสิทธิภาพหน่วยงานในกระบวนการยุติธรรม ให้มีระบบบริหารจัดการที่ทันสมัยสอดรับกับสถานการณ์ที่เปลี่ยนแปลงและภาวะวิกฤต โดยมีประเด็นวิจัยเร่งด่วน เช่น (1) ชุดโครงการเพื่อเพิ่มศักยภาพของหน่วยงานในกระบวนการยุติธรรม (2) ชุดโครงการเพื่อพัฒนาศักยภาพของบุคลากรในกระบวนการยุติธรรม และ (3) ชุดโครงการเพื่อพัฒนาและจัดทำตัวชี้วัดกระบวนการยุติธรรม เป้าประสงค์ ผลสัมฤทธิ์ที่สำคัญ - เพื่อส่งเสริมระบบบริหารจัดการกระบวนการยุติธรรมที่อำนวยความยุติธรรมให้กับประชาชนที่มีประสิทธิภาพ - ส่งเสริมความเป็นธรรม ความก้าวหน้า และการทำงานบูรณาการ เพื่อสร้างสังคมที่เป็นธรรมและการอยู่ร่วมกันของคนในสังคมอย่างสงบสุข - ร้อยละของการบรรลุเป้าหมายตัวชี้วัดบูรณาการของหน่วยงานในกระบวนการยุติธรรม - อัตราส่วนบุคลากรในกระบวนการยุติธรรมได้รับการพัฒนาศักยภาพ ความเชี่ยวชาญ มีเส้นทางอาชีพ และมีสุขภาวะด้านร่างกายและจิตใจเข้มแข็ง - ตัวชี้วัดด้านกระบวนการยุติธรรมสามารถสะท้อนประสิทธิภาพการดำเนินงานด้านกระบวนการยุติธรรมได้อย่างแท้จริง - มีกระบวนการและกลไกจัดการองค์ความรู้ด้านกระบวนการยุติธรรมมีความครอบคลุมในทุกมิติ และสอดคล้องกับกลุ่มเป้าหมาย 3. การบริหารจัดการงานวิจัยด้านการบริหารงานยุติธรรมเพื่อเพิ่มประสิทธิภาพกระบวนการยุติธรรมไทย สกธ. ในฐานะฝ่ายเลขานุการคณะอนุกรรมการพัฒนาและส่งเสริมการวิจัยในกระบวนการยุติธรรมได้พัฒนาระบบบริหารจัดการงานวิจัยด้านกระบวนการยุติธรรม เพื่อเพิ่มประสิทธิภาพกระบวนการยุติธรรมไทย ประกอบด้วยการบูรณาการ 3 กระบวนการ ได้แก่ (1) กระบวนการต้นน้ำ โดยหน่วยงานที่เกี่ยวข้องร่วมกันพัฒนาข้อเสนอโครงการวิจัย กำหนดกรอบแผนงานวิจัย พิจารณาหัวข้อโครงการ จัดทำข้อเสนอโครงการ และเสนอขอรับทุนวิจัยร่วมกัน ซึ่งครอบคลุมถึงการจัดทำกรอบการวิจัยฯ ด้วย (2) กระบวนการกลางน้ำ โดยการบริหารและดำเนินโครงการวิจัยต่าง ๆ ในกระบวนการยุติธรรมหลังจากการได้รับการจัดสรรงบประมาณ การจัดทำสัญญาและหานักวิจัย รวมถึงการติดตามการดำเนินโครงการ และ (3) กระบวนการปลายน้ำ โดยร่วมกันผลักดันให้นำการวิจัยที่แล้วเสร็จไปสู่การใช้ประโยชน์ด้วยการจัดประชุมเวทีสัมมนาวิชาการและการตีพิมพ์เผยแพร่งานวิจัย เพื่อนำผลการประเมินมาใช้ประโยชน์ในการปรับปรุงงานวิจัยในปีต่อ ๆ ไป ให้มีคุณภาพและสามารถนำไปใช้ประโยชน์ได้ดียิ่งขึ้น 22. เรื่อง โครงการช่วยเหลือเกษตรกรชาวไร่อ้อยตัดอ้อยสดคุณภาพดีเพื่อลดฝุ่น PM2.5 ฤดูการผลิต ปี 2564/2565 คณะรัฐมนตรีมีมติอนุมัติในหลักการโครงการช่วยเหลือเกษตรกรชาวไร่อ้อยตัดอ้อยสดคุณภาพดีเพื่อลดฝุ่น PM2.5 ฤดูการผลิตปี 2564/2565 ตามที่กระทรวงอุตสาหกรรม (อก.) เสนอเพื่อให้ความช่วยเหลือเกษตรกรชาวไร่อ้อยที่ตัดอ้อยสดเป็นกรณีเฉพาะเป็นการชั่วคราว ภายในกรอบวงเงินโครงการ 8,319.24 ล้านบาท ตามความเห็นของสำนักงบประมาณ ประกอบด้วย 1. การช่วยเหลือเกษตรกรชาวไร่อ้อยทุกรายที่ตัดอ้อยสดคุณภาพดีส่งโรงงานเท่านั้น ในอัตรา 120 บาทต่อตัน ซึ่งเป็นอัตราที่กระทรวงการ"
}