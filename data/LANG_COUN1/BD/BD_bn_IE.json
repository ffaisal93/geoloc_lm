{
    "বাবরের বিধ্বংসী সেঞ্চুরি আর রিজওয়ান ঝড়ে পিষ্ট ইংল্যান্ড": "মোহাম্মদ রিজওয়ান আউট হতে পারতেন ২৩ রানে। শুরুর জুটি ভাঙতে পারত ৪৬ রানে। হলো না তার কিছুই। জীবন পেয়ে বিস্ফোরক এক ইনিংস খেললেন রিজওয়ান। দুঃসময় পেছনে ফেলে দুর্দান্ত সেঞ্চুরি উপহার দিলেন বাবর আজম। তাদের রেকর্ড জুটিতে ইংল্যান্ডকে গুঁড়িয়ে সিরিজে সমতা ফেরাল পাকিস্তান।\n\nকরাচির জাতীয় স্টেডিয়ামে বৃহস্পতিবার দ্বিতীয় টি-টোয়েন্টিতে পাকিস্তানের জয় ১০ উইকেটে। ২০০ রানের লক্ষ্য তারা পেরিয়ে যায় ৩ বল হাতে রেখে।\n\nএই সংস্করণে কোনো উইকেট না হারিয়ে সর্বোচ্চ রান তাড়ায় জয়ের রেকর্ড এটি। ২০১৬ সালে হ্যামিল্টনে পাকিস্তানের বিপক্ষে ১৬৯ রানের লক্ষ্য তাড়ায় নিউ জিল্যান্ডের ১০ উইকেটে জয় ছিল আগের সর্বোচ্চ।\n\nইংল্যান্ডের বিপক্ষে এই প্রথম দেড়শর বেশি রান তাড়ায় জিতল পাকিস্তান। ২০১০ সালে দুবাইয়ে ১৪৯ রানের লক্ষ্য তাড়ায় জয় ছিল তাদের আগের রেকর্ড।",
    "১৭ বছর পর পাকিস্তান গেল ইংল্যান্ড": "দ্বিপাক্ষিক সিরিজ খেলতে বৃহস্পতিবার পাকিস্তানের করাচিতে পৌঁছায় ইংল্যান্ড ক্রিকেট দল।\n\nসবশেষ ২০০৫ সালে পাকিস্তান সফর করেছিল ইংলিশরা। তার ঠিক ১৭ বছর পর পাকিস্তান সফরে গেল ইংল্যান্ড।\n\nগত বছরই পাকিস্তান সফরে যাওয়ার কথা ছিল ইংল্যান্ড ক্রিকেট দলের। কিন্তু নিরাপত্তার উদ্বেগের কথা বলে পাকিস্তান সফরে গিয়ে ম্যাচ শুরুর ঠিক ঘণ্টাখানেক আগে সফর বাতিল করে পাকিস্তান ত্যাগ করে নিউজিল্যান্ড ক্রিকেট দল।\n\nনিউজিল্যান্ডের এমন কাণ্ডের কারণেই গত বছর পাকিস্তান সফর বাতিল করে ইংল্যান্ড।\n\nচলতি সফরে ইংল্যান্ড ক্রিকেট দল পাকিস্তানের মাঠে ৭টি টি-টোয়েন্টি ম্যাচ খেলবে এবং ডিসেম্বরে ফের পাকিস্তান সফরে গিয়ে ৩টি টেস্ট খেলবে ইংলিশরা।\n\nআগামী মঙ্গলবার করাচিতে সিরিজের প্রথম ম্যাচে মুখোমুখি হবে পাকিস্তান-ইংল্যান্ড। সিরিজের অন্য ৬টি টি-টোয়েন্টি হলো যথাক্রমে- ২২, ২৩, ২৫, ২৮ ও ৩০ সেপ্টেম্বর। সিরিজের শেষ ম্যাচটি হবে ২ অক্টোবর লাহোরে।"
}