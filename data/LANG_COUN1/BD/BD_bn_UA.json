{
    "ইরানের ড্রোন ধ্বংস করার উপায় খুঁজছে ইউক্রেন": "ইউক্রেনের কর্মকর্তারা জানিয়েছেন, গত কয়েকদিনে বন্দর নগরী ওডেসাতে পাঁচবার হামলা চালিয়েছে রুশ সেনারা। এসব হামলায় তারা ব্যবহার করেছে ইরানের তৈরি ড্রোন।\n\nওডেসা অঞ্চলের সামরিক ও বেসামরিক প্রশাসনের মুখপাত্র সেরহি ব্রাচুক বলেছেন, তারা ইরানের তৈরি একটি ড্রোন ধ্বংস করেছেন। এখন সেই ধ্বংসপ্রাপ্ত ড্রোনটি পরীক্ষা-নিরীক্ষা করা হচ্ছে। এর মাধ্যমে এসব ড্রোন ধ্বংস করার উপায় খুঁজে বের করা হবে।\n\nইরানের ড্রোন দিয়ে ওডেসায় হামলার ব্যাপারে ইউক্রেনের এ কর্মকর্তা বলেন, টানা কয়েকদিন ওডেসাতে ইরানের শহিদ-১৩৬ কামিকাজে ড্রোন পাঠিয়েছে রাশিয়া। শত্রুরা (রুশ সেনারা) তাদের ক্রুস মিসাইল বাঁচিয়ে রাখছে। মিসাইল ব্যবহার করার বদলে তারা ইরানের ড্রোন ব্যবহার করছে। কারণ এগুলো তুলনায় সস্তা।\n\nতিনি আরও বলেন, আর তারা একসঙ্গে একটির বদলে দুটি ড্রোন পাঠায়। এমনকি আমরা লক্ষ্য করে দেখেছি শত্রুরা একবার হামলা চালানোর জন্য একসঙ্গে কয়েকটি ড্রোনও পাঠায়।\n\nড্রোন দিয়ে ওডেসায় সর্বশেষ হামলার ব্যাপারে ইউক্রেনীয় এ কর্মকর্তা বলেন, দুটি হামলা হয়েছিল। একটি কামিকাজে ড্রোন ধ্বংস করা হয়েছে। কিন্তু একটি অস্ত্রের গুদামে বিস্ফোরণের ঘটনা ঘটে। এতে কোনো হতাহত হয়নি।\n\nসূত্র: সিএনএন",
    "ইউক্রেন যুদ্ধে আক্রান্তদের সহায়তা করছে যে অ্যাপ": "ইউক্রেনীয় প্রোগ্রামার ও ব্রিটেনের ডিজিটাল ম্যাপিং কোম্পানিগুলির তৈরি ‘জিস আর্টা' নামের গোপন অ্যাপ সেই উদ্যোগে সহায়তা করেছিল৷ এই টপ সিক্রেট অ্যাপ সম্পর্কে খুব কম তথ্য জানা যায়৷ তবে ডয়চে ভেলে এক কর্মীর একান্ত সাক্ষাৎকার নিয়ে সে বিষয়ে অনেক কিছু জানতে পেরেছেন৷\n\nঅনেকেই উবার ক্যাবের অ্যাপের কথা জানেন, যার সাহায্যে সবচেয়ে কাছের খালি ট্যাক্সিটি যাত্রীর লোকেশনে ডাকা যায়৷ জিস আর্টাও সেই প্রযুক্তিই কাজে লাগায়৷ রাশিয়ার কোনো লক্ষ্যবস্তু শনাক্ত করতে সেই অ্যাপ রেঞ্জফাইন্ডার ডিভাইস, স্মার্টফোন, ড্রোন, জিপিএস ট্রান্সমিটার ও বাণিজ্যিক স্যাটেলাইট ইমেজের তথ্য বিশ্লেষণ করে৷ এমনকি ন্যাটোর রাডারের তথ্যও কাজে লাগানো হয়৷\n\n‘রিয়েল টাইম' অর্থাৎ কোনো বিলম্ব ছাড়াই সেই তথ্য সমন্বয় করা হয়৷ ফলে সব সময় তথ্য আপটুডেট থাকে৷ ল্যাপটপ বা স্মার্টফোন দিয়েই সেই তথ্যের নাগাল পাওয়া যায়৷ এরপর কোনো সেনা অফিসার কামান, ক্ষেপণাস্ত্র বা কম্ব্যাট ড্রোন কাজে লাগিয়ে যে কোনো দিক থেকে হামলা চালাতে পারেন৷ এত দ্রুত টার্গেটিং-এর কারণে প্রতিপক্ষ সহজে পালটা হামলা চালাতে পারে না৷\n\nএই ব্যবস্থা কেন এত কার্যকর? নাম প্রকাশে অনিচ্ছুক জিস আর্টা কোম্পানির কর্মী ডিডাব্লিউ-কে বলেন, এই সিস্টেম স্থিতিশীল ও মজবুত৷ অনলাইন ও অফলাইন অবস্থাতেও কাজ করে৷\n\n২০১৪ সালে রাশিয়া ক্রাইমিয়া উপদ্বীপ কব্জা করার সময়ও এই অ্যাপ কাজে লাগানো হয়েছিল৷ তার পরের বছরগুলিতে আরো উন্নতির ফলে সেটির ব্যবহার অনেক সহজ হয়ে উঠেছে৷\n\nঅনেক পরিস্থিতিতে চটপট এই অ্যাপ কাজে লাগানো যায়৷ এই অ্যাপের ব্যবহার যুদ্ধে অনেক সময় বাঁচায়৷ ২০ মিনিটের বদলে মাত্র এক মিনিটেই সামরিক বাহিনী লক্ষ্যবস্তুর টার্গেটিং করতে পারে৷ যুদ্ধে প্রতিটি মিনিটেরই মূল্য রয়েছে৷ জিস আর্টা কোম্পানির কর্মী বলেন, ‘‘অত্যন্ত দ্রুত যোগাযোগ নিশ্চিত করতে এবং অত্যন্ত নিখুঁতভাবে আঘাত হানতে পারলে আপনারই জয় হবে৷ শুরুতে কত ক্ষমতা ছিল, তাতে কিছু এসে যায় না৷ কারণ অনেক শক্তি, অসংখ্য কামান থাকলেও রিয়েল টাইম তথ্য না থাকলে সব আঘাত অর্থহীন হয়ে যাবে৷''\n\nইলন মাস্ক ইউক্রেনকে তার স্টারলিংক নামের স্যাটেলাইট সিস্টেম ব্যবহারের সুযোগ দিয়ে সেই অ্যাপের সাফল্য আরো বাড়িয়ে দিয়েছেন৷ স্টারলিংক অন্যান্য ব্রডব্যান্ড পরিষেবা কোম্পানির তুলনায় তিন গুণ দ্রুত ডাউনলোডের গতি সম্ভব করে৷",
    "রাশিয়া-ইউক্রেন যুদ্ধ: রিজার্ভিস্ট সৈন্য সমাবেশের ডাকে রুশ কর্তৃপক্ষের ভুল স্বীকার": "রাশিয়া-ইউক্রেন যুদ্ধ: রিজার্ভিস্ট সৈন্য সমাবেশের ডাকে রুশ কর্তৃপক্ষের ভুল স্বীকার\n\n৭ ঘন্টা আগে\n\nছবির উৎস, Telegram ছবির ক্যাপশান, দাগেস্তানে এক বিক্ষোভকারীকে আটক করছে পুলিশ।\n\nরাশিয়ার কর্তৃপক্ষ স্বীকার করে নিয়েছে যে ইউক্রেনে যুদ্ধ করার জন্য তিন লক্ষ রিজার্ভিস্ট সেনা সমাবেশ করার ক্ষেত্রে কিছু ভুল হয়েছে।\n\nসামাজিক মাধ্যমে ছড়িয়ে পড়া খবরে বলা হয়েছে, এমন অনেককে সেনাবাহিনীতে যোগ দিতে বলা হয়েছে যাদের কোন সামরিক অভিজ্ঞতা নেই, বা যারা অনেক বৃদ্ধ কিংবা শারীরিক প্রতিবন্ধী।\n\nএই পরিকল্পনা নিয়ে ব্যাপক বিক্ষোভও শুরু হয়েছে এবং সাইবেরিয়ার উস্ট-লিমস্কে একজন সেনা-নিয়োগ কর্মকর্তাকে গুলি করার পর তিনি এখন সঙ্কটজনক অবস্থায় আছেন।\n\nক্রেমলিনের মুখপাত্র দিমিত্রি পেসকভ বলেছেন, সেনাবাহিনীতে নিয়োগ এড়াতে লোকজনের দেশ ছেড়ে পালানো ঠেকাতে তার দেশের সীমান্ত বন্ধ করে দেয়ার কোন সিদ্ধান্ত নেয়া হয়নি।\n\nওদিকে রাশিয়ার একটি প্রধান মুসলিম অঞ্চল দাগেস্তানে সৈন্য সমাবেশে রিজার্ভিস্ট ডাকার বিরুদ্ধে সর্বশেষ বিক্ষোভে পুলিশের সাথে সংঘর্ষ হয়েছে।\n\nআরও পড়তে পারেন:\n\nএকটি স্বাধীন রুশ মানবাধিকার পর্যবেক্ষক সংস্থা ওভিডি-ইনফো জানিয়েছে, আঞ্চলিক রাজধানী মাখাচকালায় বিক্ষোভ চলাকালীন ১০০ জনেরও বেশি লোককে গ্রেপ্তার করা হয়েছে।\n\nসংস্থাটি বলছে, ঐ প্রদেশে \"খুবই কঠোর আটকাদেশ\"এর খবরে তারা উদ্বিগ্ন।\n\nঅন্য যেকোনো প্রদেশের তুলনায় ইউক্রেন যুদ্ধে দাগেস্তানের সৈন্যদের মধ্যে মৃতের সংখ্যা বেশি।\n\nবিবিসির রুশ বিভাগের সাম্প্রতিক এক বিশ্লেষণে দেখা গেছে, ইউক্রেনে দাগেস্তানের অন্তত ৩০১ জন সৈন্য মারা গেছে, যা মস্কোর সৈন্যদের তুলনায় ১০ গুণ বেশি।\n\nতবে নিহতের প্রকৃত সংখ্যা আরও বেশি হওয়ার সম্ভাবনা রয়েছে।\n\nরুশ প্রেসিডেন্ট ভ্লাদিমির পুতিন বুধবার রিজার্ভিস্ট সৈন্যদের একাংশকে একত্রিত করার ঘোষণা করার পর থেকে ব্যাপক বিক্ষোভে দু'হাজারেরও বেশি লোককে গ্রেপ্তার করা হয়েছে।\n\nছবির উৎস, Getty Images ছবির ক্যাপশান, আংশিক সৈন্য সমাবেশের ঘোষণা আসার পর থেকেই রাশিয়া জুড়ে বিক্ষোভ শুরু হয়েছে।\n\nবিবিসি বাংলায় অন্যান্য খবর:\n\nযদিও সাম্প্রতিক দিনগুলিতে রাশিয়া জুড়ে বড় বড় শহরগুলিতে বিক্ষোভ হয়েছে, তবে শুধুমাত্র শনিবারেই ৭০০ জনেরও বেশি লোককে গ্রেপ্তার করা হয়েছে।\n\nদাগেস্তানি বিক্ষোভকারীদের পুলিশের সাথে লড়াই কর্তৃপক্ষের বিরুদ্ধে বিরল সহিংসতার ছবি তুলে ধরেছে।\n\nসোশাল মিডিয়ায় পোস্ট করা কয়েক ডজন ভিডিওতে দেখা যাচ্ছে, বিক্ষোভকারীরা মাখাচকালায় পুলিশ ও অন্যান্য নিরাপত্তা কর্মকর্তাদের মুখোমুখি হচ্ছে।\n\nওভিডি-ইনফো খবর দিচ্ছে যে পুলিশ ভিড়ের ওপর স্টান গান এবং লাঠি ব্যবহার করেছে।\n\nএকটি ভিডিওতে দেখা যাচ্ছে, আটক এক ব্যক্তি এক পুলিশ কর্মকর্তার মাথা দিয়ে ঢুস মারছে, এরপর নিরাপত্তা কর্মীরা তাকে মারধর করে।",
    "যুক্তরাষ্ট্র থেকে আকাশ প্রতিরক্ষা ব্যবস্থা পেল ইউক্রেন": "ইউক্রেনের প্রেসিডেন্ট ভলোদিমির জেলেনস্কি\n\nইউক্রেনের প্রেসিডেন্ট ভোলোদিমির জেলেনস্কি এক সাক্ষাৎকারে বলেছেন, যুক্তরাষ্ট্র থেকে উন্নত প্রযুক্তির আকাশ প্রতিরক্ষা ব্যবস্থা পেয়েছে তার দেশ। গতকাল রবিবার তার দেওয়া বক্তব্যটি সম্প্রচারিত হয়েছে।\n\nরয়টার্স জানিয়েছে, ন্যাশনাল অ্যাডভান্সড সারফেস-টু-এয়ার মিসাইল সিস্টেম (এনএএসএএমএস) পেয়েছে ইউক্রেন। দীর্ঘদিন ধরে কিয়েভ এটি চেয়ে আসছিল।\n\nবিজ্ঞাপন\n\nগত মাসের শেষের দিকে ওয়াশিংটন এটি কিয়েভে পাঠানোর অনুমোদন দিয়েছিল।\n\nআকাশ প্রতিরক্ষাব্যবস্থা পাঠানোর ব্যাপারে যথাযথ পদক্ষেপ নেওয়ায় মার্কিন প্রেসিডেন্ট জো বাইডেনকে ধন্যবাদ দিয়েছেন জেলেনস্কি। তিনি বলেন, এরই মধ্যে নেওয়া ইতিবাচক সিদ্ধান্তের জন্য প্রেসিডেন্ট জো বাইডেনকে আমি ধন্যবাদ জানাতে চাই।\n\nইউক্রেন ভূখণ্ডে রাশিয়ার দখলদারি ঠেকাতে হাই মোবিলিটি আর্টিলারি রকেট সিস্টেমস-হিমার্সসহ অন্য যেসব রকেট সরবরাহ করেছে, সে জন্য যুক্তরাষ্ট্রের প্রতি কৃতজ্ঞতা প্রকাশ করেন জেলেনস্কি।\n\nযুক্তরাষ্ট্র থেকে আধুনিক প্রযুক্তির সামরিক সহায়তা পাওয়ায় গত মাস থেকে খারকিভসহ বেশ কিছু অঞ্চলে রুশ বাহিনীর বিরুদ্ধে পাল্টা আক্রমণ শুরু করেছে ইউক্রেনীয় যোদ্ধারা। বেশ কিছু অঞ্চল পুনরায় দখলে নেওয়ার কথা এর আগে জানিয়েছেন জেলেনস্কি।\n\nসূত্র : রয়টার্স।",
    "ইউক্রেনের নারীর মুখে অত্যাচারের কাহিনি – DW – 26.09.2022": "গত ফেব্রুয়ারি মাসে ইউক্রেন আক্রমণ করে প্রথমেই খারকিভ অঞ্চল দখল করে নিয়েছিল রাশিয়া। বস্তুত, তাদের সেখানে সাহায্য করেছিল রাশিয়াপন্থি বিচ্ছিন্নতাবাদীরা। সেপ্টেম্বরে ফের ওই অঞ্চল ইউক্রেন পুনর্দখল করেছে। গত ছয়মাস রাশিয়া সেখানে কীভাবে অত্যাচার চালিয়েছে, তা প্রকাশ পাচ্ছে।\n\nবালাকলিয়ায় মারিনা নয়দিন জেলে ছিলেন\n\nখারকিভেরইএকটি শহরের নাম বালাকলিয়া। মারিনা এবং তার স্বামী সেখানেই থাকেন। রাশিয়া যখন আক্রমণ করে, তারা তখন পালানোর কথা ভাবতে পারেননি। কারণ স্ট্রোক হওয়ার কারণে তার মা চলতে পারেন না। ফলে বালাকলিয়াতেই থেকে যাওয়ার পরিকল্পনা করেন তারা।\n\nমারিনার কথায়, খারকিভ অঞ্চলে রাশিয়াপন্থি অনেকেই আছেন। রাশিয়া আক্রমণ চালানোয় তারা খুশি। আবার তার মতো ইউক্রেনপন্থিও অনেকে আছেন। প্রথম থেকেই যাদের সন্দেহের চোখে দেখা হতো। বস্তুত, রাশিয়াপন্থিরা রাশিয়ার সেনা এবং বিচ্ছিন্নতাবাদীদের ইউক্রেনপন্থিদের পরিচয় ফাঁস করে দিয়েছিল। চিনিয়ে দিয়েছিল, কারা ইউক্রেনের হয়ে লড়াই করেছে। গোটা পরিস্থিতি স্ট্যালিনের আমলের মতো হয়ে গেছিল। খারকিভ ফিরে গেছিল ১৯৩০ এর দশকে।\n\nযুদ্ধের আতঙ্ক নিয়ে ইউক্রেনে স্কুলে ফিরছে শিশুরা To view this video please enable JavaScript, and consider upgrading to a web browser that supports HTML5 video\n\nরাশিয়ার সেনা শহরে ঢোকার পরে শুরু হয় লুঠতরাজ। রাস্তায় যখন তখন গাড়ি থামিয়ে সেই গাড়ি নিয়ে নিতে শুরু করে রাশিয়ার সেনা। বাড়ি থেকেও গাড়ি, বাইক চুরি হতে শুরু করে। যখন তখন সেনা বাড়িতে ঢুকে তল্লাশি চালাতে শুরু করে। মারিনার এক বন্ধুর বাড়িতে ঢুকে তার সেলফোন পরীক্ষা করা হয়। সেখানে যুদ্ধের সময় রাশিয়ার সেনার ছবি ছিল। শুধুমাত্র সেই কারণে তাকে গ্রেপ্তার করা হয়। মারিনার কাছেও ওই ধরনের ছবি ছিল।\n\nপরিস্থিতি যখন এমন, মারিনা এবং তার স্বামী ঠিক করেন, রাশিয়ার ভিতর দিয়ে তারা পালিয়ে যাবেন। কারণ, ইউক্রেনের দিকে পালানো সম্ভব নয়। বিষয়টি নিয়ে তারা প্রতিবেশীদের সঙ্গেও আলোচনা করেন। খবর পৌঁছে যায় সেনার কানে। ছয়জন মুখোশ পরা ব্যক্তি আচমকাই তাদের তুলে নিয়ে যায় থানায়। সেখানে তাদের মাথার উপর ব্যাগ চাপিয়ে দেওয়া হয়। সেভাবেই বসে থাকতে হয় অনেকক্ষণ। শেষ পর্যন্ত একটি সাত ফুট বাই সাত ফুটের সেলে ঢুকিয়ে দেওয়া হয় মারিনাকে। আগামী নয়দিন সেখানেই থাকতে হবে মারিনাকে। ছোট্ট ওই কুঠুরিতে একসঙ্গে থাকতে হয়েছে আটজন মেয়েকে। যার মধ্যে এক ৭০ বছরের বৃদ্ধাও ছিলেন।\n\nএক রাতে ওই বৃদ্ধার বুকে ব্যথা শুরু হয়। অনেক ডেকেও কাউকে পাওয়া যায়নি। পরদিন সকালে থানার লোকেরা অ্যাম্বুল্যান্স নিয়ে আসে। দুইবেলার খাবারে দেওয়া হতো প্রায় পচে যাওয়া ভাত এবং টিনের মাংস। প্রথম দিন খেতে পারেননি মারিনা। পরে খেতে বাধ্য হয়েছেন।\n\nপ্রথম আটদিন সেই অর্থে অত্যাচার হয়নি। যদিও ওই কুঠুরিতে কাটানোই একরকমের অত্যাচার। নবম দিন তাকে নিয়ে যাওয়া হয় জেরার ঘরে। নিলডাউন করে বসিয়ে তার হাত পিছমোড়া করে দেওয়া হয়। মুখোশ পরা ব্যক্তিরা এরপর তাকে তার কাজ নিয়ে প্রশ্ন করতে থাকে। তার পায়ে এবং হাতে ইলেকট্রিক শক দেওয়া হয়।\n\nমারিনা পরে শুনেছেন, তার স্বামীর উপরেও একইরকম অত্যাচার চালানো হয়েছে। নবম দিনেই অবশ্য ফের সেল থেকে ডেকে পাঠানো হয় মারিনাকে। বাইরে বেরিয়ে তিনি দেখেন তাকে এবং তার স্বামীকে ছেড়ে দেওয়া হচ্ছে। বিস্মিত হয়েছিলেন মারিনা। পরে জানতে পারেন, পুলিশ স্টেশনে এসে নিজের সমস্ত সোনার গয়না দিয়ে দিয়েছেন তার বোন। তারই বিনিময়ে তাদের মুক্তি হয়েছে।\n\nআনাসতাসিয়া শেপেলেভা/এসজি",
    "রাশিয়া ইউক্রেন যুদ্ধ: ইইউ বলছে পুতিন পারমাণবিক অস্ত্র ব্যবহারের যে হুমকি দিয়েছেন তা ধাপ্পা নয়": "রাশিয়া ইউক্রেন যুদ্ধ: ইইউ বলছে পুতিন পারমাণবিক অস্ত্র ব্যবহারের যে হুমকি দিয়েছেন তা ধাপ্পা নয়\n\n২৪ সেপ্টেম্বর ২০২২\n\nছবির উৎস, Shutterstock ছবির ক্যাপশান, রুশ প্রেসিডেন্ট এ সপ্তাহে ইঙ্গিতপূর্ণ হুমকি দিয়েছেন তিনি পারমাণবিক অস্ত্র ব্যবহার করতে পারেন\n\nইউরোপীয় ইউনিয়নের পররাষ্ট্র নীতি বিষয়ক প্রধান বলেছেন ভ্লাদিমির পুতিন পারমাণবিক অস্ত্র ব্যবহারের যে হুমকি দিয়েছেন তা \"ধাপ্পা\" বলে উড়িয়ে না দিয়ে গুরুত্বের সাথে নেয়া উচিত।\n\nবিবিসির সংবাদদাতা লিস ডুসেটকে দেয়া এক সাক্ষাৎকারে ইইউ-র পররাষ্ট্র নীতি বিষয়ক প্রধান জোসেফ বোরেল বলেছেন রুশ নেতা এবং রুশ সেনাবাহিনী কোনঠাসা হয়ে পড়ার পর ইউক্রেনের যুদ্ধ একটা \"বিপজ্জনক মুহূর্তে\" পৌঁছেছে।\n\nইউক্রেন বাহিনীর পাল্টা আক্রমণের মুখে রণাঙ্গনে রুশ বাহিনী কিছুটা বিপর্যস্ত অবস্থায় আছে।\n\n\"রুশ সৈন্যরা কোনঠাসা হয়ে পড়ায় অবশ্যই পরিস্থিতি বিপজ্জনক দিকে মোড় নিয়েছে এবং এর প্রতিক্রিয়ায় মি. পুতিন পারমাণবিক অস্ত্র ব্যবহারের যে হুমকি দিয়েছেন তা খুবই খারাপ,\" বলছেন মি. বোরেল।\n\nছবির ক্যাপশান, মি. বোরেল বলছেন একটা কূটনৈতিক সমাধান খুবই জরুরি\n\nযুদ্ধের সাত মাসের মাথায় প্রেসিডেন্ট পুতিনের সৈন্যরা কোনঠাসা হয়ে পড়লেও মি. বোরেল বলছেন সমস্যার একটা \"কূটনৈতিক সমাধান\" এখন জরুরি। তিনি বলেছেন এমন একটা সমাধান যেটা \"ইউক্রেনের আঞ্চলক অখণ্ডতা ও সার্বভৌমত্ব রক্ষা করবে\", নাহলে \"যুদ্ধ হয়ত থামবে, কিন্তু শান্তি আসবে না এবং আবার যুদ্ধ বাঁধার হুমকি থেকে যাবে।\"\n\nআরও পড়তে পারেন:\n\nআপনার ডিভাইস মিডিয়া প্লেব্যাক সমর্থন করে না ভিডিওর ক্যাপশান, কত পারমাণবিক অস্ত্র রাশিয়ার ভাণ্ডারে? আর কোন কোন দেশে কত পরমাণু অস্ত্র আছে?\n\nকী বলেছেন মি. পুতিন\n\nএ সপ্তাহের গোড়ার দিকে জাতির উদ্দেশ্যে দেয়া এক বিরল ভাষণে মি. পুতিন বলেন \"তার দেশের হাতে বিধ্বংসী নানা ধরনের মারণাস্ত্র\" রয়েছে এবং \"আমাদের হাতে যেসব অস্ত্রসম্ভার রয়েছে তার সবই আমরা ব্যবহার করব\"। তিনি আরও বলেছেন \"আমি ধাপ্পা দিচ্ছি না\"।\n\n\"কেউ যদি বলে আমার কথাটা ধাপ্পা নয়, তখন সেটা গুরুত্বের সাথে নেওয়া উচিত,\" মি. বোরেল বলেন।\n\nওই ভাষণে মি. পুতিন ইউক্রেনের যুদ্ধ করার জন্য রিজার্ভ সৈন্য তলবেরও ঘোষণা দেন। তিনি বলেন তিন লাখ রুশ যারা বাধ্যতামূলক সামরিক প্রশিক্ষণ নিয়েছে তাদের তলব করা হবে।\n\nতার এই ঘোষণার পর রাশিয়ায় প্রতিবাদ ছড়িয়ে পড়ে এবং রণাঙ্গনে যাওয়া এড়াতে দলে দলে রাশিয়ানরা দেশ ছেড়ে পালাতে শুরু করে।\n\nইউক্রেন পাল্টা আক্রমণ চালিয়ে রুশ সৈন্যদের হাত থেকে আট হাজার বর্গ কিলোমিটারের বেশি এলাকা পুনর্দখল করেছে বলে ঘোষণা দেবার পর মি. পুতিন এই ভাষণ দিলেন।\n\nছবির উৎস, Reuters ছবির ক্যাপশান, লুহানস্ক-এর একটি ভোট কেন্দ্রে ভোট দিচ্ছেন একজন সৈন্য- রাশিয়া কোন কোন ভোটদান কেন্দ্রে সংবাদমাধ্যমকে ঢুকতে দিয়েছে\n\nগণভোট\n\nইউক্রেনের রুশ অধিকৃত চারটি অঞ্চলে রাশিয়া এখন স্ব-উদ্যোগে গণভোট নিচ্ছে।\n\nএসব অঞ্চলের রুশ সমর্থনপুষ্ট কর্তৃপক্ষ ২৩শে সেপ্টেম্বর থেকে গণভোট শুরু করেছে এই অঞ্চলগুলোর রুশ ফেডারেশনে যোগ দেয়ার প্রশ্নে।\n\nসশস্ত্র রুশ সৈন্যরা বাড়ি বাড়ি গিয়ে ভোট সংগ্রহ করছে।\n\nরাশিয়ার রাষ্ট্রীয় সংবাদ মাধ্যমে বলা হয়েছে \"নিরাপত্তার স্বার্থে\" বাড়িতে গিয়ে ভোট নেয়া হচ্ছে।\n\nইউক্রেন বলছে, প্রেসিডেন্ট পুতিনের সমর্থনে আয়োজন করা এই গণভোটের কোন আইনি ভিত্তি নেই।\n\nদনিয়েৎস্ক, লুহানস্ক, জাপোরিঝা এবং খেরসনে আয়োজন করা এই গণভোটকে পশ্চিমা দেশগুলোও অবৈধ বলে বর্ণনা করেছে। ইউক্রেনের এসব অঞ্চলকে যাতে রাশিয়ার সীমানা-ভুক্ত করা যায়, সেই লক্ষ্যেই এই গণভোট বলে বলছে ইউক্রেন কর্তৃপক্ষ।\n\nগণভোট হবে পাঁচ দিন ধরে, যদিও ইউক্রেনের পূর্বে এবং দক্ষিণে এই চারটি অঞ্চল ঘিরেই যুদ্ধ অব্যাহত আছে।\n\nরাশিয়া যদি এই অঞ্চলগুলো তাদের দেশের অন্তর্ভুক্ত করতে পারে, তখন তারা বলতে পারবে যে, ইউক্রেনকে দেয়া পশ্চিমা দেশগুলোর অস্ত্র দিয়ে তাদের দেশে আক্রমণ চালানো হচ্ছে। এতে করে যুদ্ধ আরও তীব্র হয়ে উঠতে পারে।",
    "ইউক্রেনে আরও দুই গণকবরের সন্ধান": "আরও দুটি গণকবরের সন্ধান পাওয়া গেছে বলে জানিয়েছেন ইউক্রেনের প্রেসিডেন্ট ভলোদিমির জেলেনস্কি। দেশের উত্তর-পূর্বাঞ্চলীয় ইজিয়াম শহরে শনাক্ত হওয়া ওই দুই গণকবরে শত শত মানুষকে মাটি চাপা দেওয়া হয়েছে। সম্প্রতি রুশ সেনাদের হাত থেকে ওই শহরের নিয়ন্ত্রণ নিতে সক্ষম হয়েছে ইউক্রেন।\n\nরোববার রাতে (২৫ সেপ্টেম্বর) সিবিএস নিউজকে দেওয়া এক সাক্ষাতকারে জেলেনস্কি বলেন, আমি আজ আরও কিছু তথ্য পেয়েছি... আরও দুটি গণকবরের সন্ধান পাওয়া গেছে। এগুলোতে শত শত মরদেহ পাওয়া গেছে। আমরা ছোট্ট শহর ইজিয়ামের কথা বলছি।\n\nতিনি রাশিয়ার উপর নিষেধাজ্ঞা অব্যাহত রেখে দেশটিতে চাপে রাখারও আহ্বান জানিয়েছেন। চলতি মাসে ইউক্রেনের সেনাদের পাল্টা আক্রমণে উত্তর-পূর্ব ইউক্রেন থেকে রুশ সেনারা সরে যেতে বাধ্য হয়েছে বলেও দাবি করেন জেলেনস্কি।\n\nগত ২৪ ফেব্রুয়ারি ইউক্রেনে হামলা চালায় রাশিয়া। তারপর থেকে এখন পর্যন্ত সংঘর্ষ চলছেই। এরই মধ্যে ইউক্রেনের বিভিন্ন শহরে বেশ কয়েকটি গণকবরের সন্ধান পাওয়া গেছে। রুশ সেনারা সেখানে শত শত মানুষকে মাটি চাপা দিয়ে রেখেছে বলে ইউক্রেনের পক্ষ থেকে অভিযোগ করা হয়েছে।\n\nএর আগে চলতি মাসের শুরু ইজিয়ামে এক বিশাল গণকবরের সন্ধান মেলে। কর্তৃপক্ষ সেখানে ৪৩৬ মরদেহের সন্ধান পায়। সেখানকার আঞ্চলিক গভর্নর জানায় যে, অধিকাংশ মরদেহ দেখে মনে হচ্ছে সংঘাতের কারণেই তাদের মৃত্যু হয়েছে।\n\nএর আগে প্রেসিডেন্ট জেলেনস্কি বলেন, জেনেশুনেই নিজ দেশের নাগরিকদের মৃত্যুর মুখে ঠেলে দিচ্ছেন রুশ প্রেসিডেন্ট ভ্লাদিমির পুতিন। শনিবার এক ভাষণে রুশ নাগরিকদের উদ্দেশে তিনি বলেন, তাদের প্রেসিডেন্ট জেনেশুনেই তাদের মৃত্যুর মুখে পাঠাচ্ছেন।\n\nরুশ ভাষায় দেওয়া ওই ভাষণে জেলেনস্কি রুশ বাহিনীকে আত্মসমর্পনের আহ্বান জানান। তিনি বলেন, আপনাদের সঙ্গে সভ্য আচরণ করা হবে। আপনারা কোন পরিস্থিতিতে আত্মসমর্পন করেছেন তা কেউ জানতে পারবে না।\n\nচলতি সপ্তাহে স্বেচ্ছায় আত্মসমর্পণ ও যুদ্ধের ময়দান থেকে পালিয়ে যাওয়ার ব্যাপারে কঠোর শাস্তির বিধান রেখে একটি আইন পাস করে রাশিয়া। রুশ প্রেসিডেন্ট পুতিনের নির্দেশেই ওই আইন পাস হয়েছে। মস্কোর এই পদক্ষেপের কয়েক ঘণ্টার মাথায় রুশ সেনাদের আত্মসমর্পণের আহ্বান জানান জেলেনস্কি।\n\nটিটিএন",
    "ইউক্রেন ইস্যুতে ঢাকার সহযোগিতা চায় টোকিও": "ইউক্রেন, উত্তর কোরিয়া ও ভারত প্রশান্ত মহাসাগরীয় অঞ্চলে বাংলাদেশের সহযোগিতা চেয়েছে যুক্তরাষ্ট্রের ঘনিষ্ঠ মিত্র জাপান। এ ক্ষেত্রে বাংলাদেশ সরকারও নিজ অবস্থান জাপানের কাছে তুলে ধরেছে।\n\nবাংলাদেশের পররাষ্ট্রমন্ত্রী ড. এ কে আবদুল মোমেন ও জাপানের পররাষ্ট্রমন্ত্রী হায়াশি ইয়োশিমাসার মধ্যে দ্বিপক্ষীয় বৈঠকে এ নিয়ে আলোচনা হয়েছে। সোমবার পররাষ্ট্র মন্ত্রণালয়ের সংবাদ বিজ্ঞপ্তিতে এ তথ্য জানানো হয়েছে।\n\nএতে জানানো হয়, সোমবার সন্ধ্যায় জাপানের পররাষ্ট্র মন্ত্রণালয়ে দুই মন্ত্রী দ্বিপক্ষীয় বৈঠকে মিলিত হন। অত্যন্ত সৌহার্দ্যপূর্ণ পরিবেশে অনুষ্ঠিত এ বৈঠকে পররাষ্ট্রমন্ত্রীর সঙ্গে সংসদ সদস্য সেলিমা আহমেদ, জাপানে নিযুক্ত বাংলাদেশের রাষ্ট্রদূত শাহাবুদ্দিন আহমদ এবং দূতাবাসের কর্মকর্তারা উপস্থিত ছিলেন।\n\nজাপানের প্রধানমন্ত্রী শিনজো আবের রাষ্ট্রীয় অন্ত্যেষ্টিক্রিয়ায় যোগদানের জন্য পররাষ্ট্রমন্ত্রী মোমেন বর্তমানে জাপানে অবস্থান করছেন। মঙ্গলবার আততায়ীর হামলায় নিহত এ নেতার শেষকৃত্য সম্পন্ন হবে।\n\nজাপানকে বৃহত্তম দ্বিপক্ষীয় উন্নয়ন সহযোগী উল্লেখ করে পররাষ্ট্রমন্ত্রী মোমেন বাংলাদেশে দেশটিকে আরও বিনিয়োগের আমন্ত্রণ জানান এবং দুই দেশের বাণিজ্য বৃদ্ধিতে জোর দেন। এ ছাড়া দুই পররাষ্ট্রমন্ত্রী সমসাময়িক গুরুত্বপূর্ণ আঞ্চলিক ও আন্তর্জাতিক বিষয়াদি নিয়ে আলোচনা করেন।\n\nবাংলাদেশের পররাষ্ট্রমন্ত্রী বাংলাদেশে আশ্রয় নেওয়া রোহিঙ্গাদের বর্তমান অবস্থা, সমস্যা এবং এর দ্রুত ও স্থায়ী সমাধানের বিষয়ে জাপানের সহযোগিতা চান। জবাবে পররাষ্ট্রমন্ত্রী হায়াশি ইয়োশিমাসার বাংলাদেশকে অব্যাহত সহায়তা প্রদানের কথা পুনর্ব্যক্ত করে।\n\n",
    "ইউক্রেন যুদ্ধের দ্রুত অবসান চায় রাশিয়ার ঘনিষ্ঠ দুই দেশ": "আলোচনার মাধ্যমে ইউক্রেন যুদ্ধ অবসানের আহ্বান জানিয়েছে রাশিয়ার মিত্র চীন ও ভারত। জাতিসংঘের সাধারণ পরিষদের ৭৭তম অধিবেশনে ইউক্রেন সংঘাত অবসানে জোরালোভাবে আহ্বান জানিয়েছেন দুদেশের পররাষ্ট্রমন্ত্রী।\n\nশনিবার এক প্রতিবেদনে এ খবর জানিয়েছে দ্য গার্ডিয়ান।\n\nচলমান সংকট ছড়িয়ে পড়া ঠেকানো, উন্নয়নশীল দেশগুলোকে প্রভাবিত না করতে শনিবার রাশিয়া ও ইউক্রেনের প্রতি আহ্বান জানান চীনের পররাষ্ট্রমন্ত্রী ওয়াং ই। বলেন, ইউক্রেন সংকট শান্তিপূর্ণ সমাধানে সব ধরনের প্রচেষ্টাকে সমর্থন করে চীন।\n\nরাশিয়া-ইউক্রেনের বর্তমান সংকটে উদ্বেগ জানিয়ে তিনি আরও বলেন, সবপক্ষের বৈধ নিরাপত্তার উদ্বেগকে প্রাধান্যের পাশাপাশি টেকসই সমাধান করা উচিত।\n\nচলতি মাসের শুরুর দিকে উজবেকিস্তানে রুশ প্রেসিডেন্ট পুতিনের সঙ্গে চীনা প্রেসিডেন্টের মুখোমুখি বৈঠক অনুষ্ঠিত হয়। তখন ইউক্রেন নিয়ে পুতিনের কাছে উদ্বেগ প্রকাশ করেন শি।\n\nযুক্তরাষ্ট্রের সঙ্গে স্বাভাবিক সম্পর্ক থাকা সত্ত্বেও রাশিয়ার সঙ্গে কৌশলগত সম্পর্ক ধরে রেখেছে ভারত। মস্কোর কাছ থেকে অস্ত্র ও জ্বালানি ক্রয় করেছে দিল্লি। এ নিয়ে অবশ্য ওয়াশিংটনের সঙ্গে টানাপোড়েনও সৃষ্টি হয় মোদি সরকারের।\n\nএকইদিন ভারতের পররাষ্ট্রমন্ত্রী জয়শঙ্কর বলেন, ইউক্রেন পরিস্থিতি প্রতিনিয়ত উত্তপ্ত হচ্ছে। এ নিয়ে আমাদের প্রায় সময় জিজ্ঞাসা করা হয়, আমরা কার পক্ষে আছি। আমরা প্রতিবারই সোজা ও সততার সঙ্গে উত্তর দিয়ে আসছি, ভারত শান্তির পক্ষে আছে এবং অটল থাকবে।\n\nতিনি আরও বলেন, আমরা এই অবস্থানে এখনও রয়েছি, যুদ্ধ শেষ করার একমাত্র পথ হলো আলোচনা।",
    "ইউক্রেন-রাশিয়া যুদ্ধ: অধিকৃত এলাকায় গণভোটের মাধ্যমে প্রেসিডেন্ট পুতিন কী করতে চান": "ইউক্রেন-রাশিয়া যুদ্ধ: অধিকৃত এলাকায় গণভোটের মাধ্যমে প্রেসিডেন্ট পুতিন কী করতে চান\n\nপল কারবি\n\nবিবিসি নিউজ\n\n২৩ সেপ্টেম্বর ২০২২\n\nছবির উৎস, EPA-EFE/REX ছবির ক্যাপশান, গণভোটের আগে অধিকৃত লুহানস্ক এলাকায় লিফলেট বিতরণ করা হচ্ছে\n\nইউক্রেনের চারটি অধিকৃত অঞ্চলের রুশ সমর্থনপুষ্ট কর্তৃপক্ষ আজ থেকে সেখানে গণভোট শুরু করেছে রুশ ফেডারেশনে যোগ দেয়ার প্রশ্নে।\n\nইউক্রেন বলছে, প্রেসিডেন্ট পুতিনের সমর্থনে আয়োজন করা এই গণভোটের কোন আইনি ভিত্তি নেই।\n\nদনিয়েৎস্ক, লুহানস্ক, জাপোরিঝিয়া এবং খেরসনে আয়োজন করা এই গণভোটকে পশ্চিমা দেশগুলোও অবৈধ বলে বর্ণনা করেছে। ইউক্রেনের এসব অঞ্চলকে যাতে রাশিয়ার সীমানা-ভুক্ত করা যায়, সেই লক্ষ্যেই এই গণভোট বলে মনে করা হচ্ছে।\n\nগণভোট হবে পাঁচ দিন ধরে, যদিও ইউক্রেনের পূর্বে এবং দক্ষিণে এই চারটি অঞ্চল ঘিরেই যুদ্ধ অব্যাহত আছে।\n\nরাশিয়া যদি এই অঞ্চলগুলো তাদের দেশের অন্তর্ভুক্ত করতে পারে, তখন তারা বলতে পারবে যে, ইউক্রেনকে দেয়া পশ্চিমা দেশগুলোর অস্ত্র দিয়ে তাদের দেশে আক্রমণ চালানো হচ্ছে। এতে করে যুদ্ধ আরও তীব্র হয়ে উঠতে পারে।\n\nঅন্যান্য খবর:\n\nকী ঘটছে এবং এখন কেন এই গণভোট\n\nরাশিয়া সাত মাস আগে ইউক্রেনের বিরুদ্ধে যুদ্ধ শুরু করে। কিন্তু ভ্লাদিমির পুতিন এখন পাল্টা আক্রমণের মুখে আছেন।\n\nইউক্রেন যে পাল্টা আক্রমণ শুরু করেছে, তাতে তারা সাফল্য পেয়েছে। রাশিয়া ২৪শে ফেব্রুয়ারি অভিযান শুরু করার পর যেসব অঞ্চল দখল করেছিল, তার অনেক অংশ এখন ইউক্রেন পুনর্দখল করে নিয়েছে।\n\nক্রেমলিন এই যুদ্ধকে নতুন আঙ্গিকে পরিচালনার জন্য এখন যে তিনটি পরিকল্পনা নিয়েছে, অধিকৃত অঞ্চলে গণভোট তার একটি।\n\nস্বাধীন ইউক্রেনের ১৫ শতাংশ এলাকা রাশিয়া যদি নিজ দেশের সীমানাভুক্ত করতে পারে, তখন মস্কো দাবি করতে পারবে যে, ইউক্রেনকে দেয়া নেটো জোট এবং পশ্চিমা দেশগুলোর অস্ত্র দিয়ে তাদের দেশে আক্রমণ চালানো হচ্ছে।\n\nএদিকে রাশিয়া আরো তিন লাখ বাড়তি সৈন্যকে যুদ্ধে যাওয়ার জন্য তলব করেছে। রাশিয়া তাদের এক হাজার কিলোমিটার দীর্ঘ রণক্ষেত্র প্রতিরক্ষায় এদের মোতায়েন করতে পারবে।\n\nযুদ্ধের জন্য অতিরিক্ত সৈন্য সংগ্রহের এই সময়কালে রাশিয়ায় সামরিক বাহিনী ছেড়ে পালিয়ে যাওয়া, আত্মসমর্পণ বা বিনা ছুটিতে কাজে অনুপস্থিত থাকা- এগুলো ফৌজদারি অপরাধ বলে গণ্য হবে।\n\nরাশিয়ার নেতা অন্য দেশের ভূমি দখল করে নিজ দেশের সীমানাভুক্ত করছেন, এমন ঘটনা আগেও ঘটেছে। এর আগে ২০১৪ সালে যখন তিনি ক্রাইমিয়া দখলের জন্য তার সৈন্যদের নির্দেশ দেন, তখনো তিনি সেখানে এরকম গণভোটের আয়োজন করেছিলেন।\n\nআন্তর্জাতিক সম্প্রদায় অবশ্য তখনো এই গণভোটকে 'সাজানো খেলা' বলে প্রত্যাখ্যান করেছিল।\n\nচারটি অধিকৃত অঞ্চলে সর্বশেষ এই গণভোটকেও একইভাবে অবৈধ বলে নিন্দা করেছে পশ্চিমা দেশগুলো। এদের মধ্যে আছে আন্তর্জাতিক পর্যবেক্ষক গ্রুপ 'ওএসসিই।' রুশ গণমাধ্যম বলছে, গণভোটে যে 'হ্যাঁ' জয়ী হবে, তা নিয়ে কোন সন্দেহই নেই।\n\nইউক্রেনের পূর্বদিকের দুটি বিচ্ছিন্ন অঞ্চল লুহানস্ক এবং দনিয়েৎস্কে এবং দক্ষিণের খেরসন এবং জাপোরিঝিয়ার অধিকৃত অংশে পাঁচদিন ধরে এই গণভোট হবে।\n\nএই গণভোটকে কেন পাতানো বলে বর্ণনা করা হচ্ছে\n\nছবির উৎস, Getty Images ছবির ক্যাপশান, প্রেসিডেন্ট পুতিনের নয়া কৌশল যুদ্ধকে ভিন্ন মাত্রায় নিয়ে যেতে পারে বলে আশংকা করেন অনেকে\n\nরাশিয়া ২০১৪ সালে কীভাবে ক্রাইমিয়াকে গ্রাস করে নিজ দেশের ভেতর ঢুকিয়েছিল, তা আমরা দেখেছি। গণভোটে রাশিয়ায় যোগদানের পক্ষে ৯৬ দশমিক ৭ শতাংশ ভোট পড়েছিল বলে দাবি করেছিল ক্রেমলিন। তবে রাশিয়ার হিউম্যান রাইটস কাউন্সিলের এক ফাঁস হওয়া রিপোর্টে বলা হচ্ছে, আসলে মাত্র ৩০ শতাংশ মানুষ ভোট দিয়েছিল, এবং কোন রকমে এর অর্ধেক ক্রাইমিয়াকে রাশিয়ার অন্তর্ভুক্ত করার পক্ষে সমর্থন জানিয়েছিল।\n\nগণভোটের সময় ক্রাইমিয়ায় একটি গুলিও কিন্তু করা হয়নি। কিন্তু এবারের গণভোট হচ্ছে একটা যুদ্ধের মাঝে।\n\nযে চারটি অঞ্চলে ভোট হচ্ছে সেগুলো হয় পুরোপুরি বা অংশত রুশদের দখলে। দক্ষিণের খেরসন এখন মোটেই কোন নিরাপদ এলাকা নয়। সেখানে ইউক্রেন যে পাল্টা আক্রমণ চালাচ্ছে তা ঠেকাতে রুশ সৈন্যরা হিমসিম খাচ্ছে। মাত্র গত সপ্তাহেই খেরসনের কেন্দ্রীয় প্রশাসনিক ভবনে একের পর এক ক্ষেপণাস্ত্র হামলা হয়েছে।\n\nসেখানে নিরাপদে গণভোট করা রীতিমত অসম্ভব, কিন্তু তারপরও কর্তৃপক্ষ দাবি করছে, প্রায় সাড়ে সাত লাখ মানুষ ভোটের জন্য নিবন্ধন করেছে। ইউক্রেনের আরেকটি অঞ্চল মিকোলাইভকেও খেরসনের সীমানাভুক্ত করার পরিকল্পনা হচ্ছে, যাতে পুরোটাই রাশিয়ার অংশ করা যায়।\n\nরুশ গণমাধ্যমের খবরে বলা হচ্ছে, নির্বাচনী কর্মকর্তারা গণভোটের সময় ব্যালট বাক্স নিয়ে শুক্রবার হতে সোমবার পর্যন্ত ভোটারদের দ্বারে দ্বারে যাবেন। ভোট কেন্দ্র খোলা হবে কেবল পঞ্চম দিনে, ২৭ সেপ্টেম্বর। নির্বাচনী কর্মকর্তারা এজন্য নিরাপত্তার বিষয়টি কারণ হিসেবে উল্লেখ করছেন।\n\nসেদিন শত শত ভোট কেন্দ্র খোলার কথা রয়েছে, তবে ভোটাররা তাদের নিজ নিজ অঞ্চলের বাইরে থেকেও ভোট দিতে পারবেন। রাশিয়ায় আছেন যেসব শরণার্থী, তারাও ভোট দেয়ার উপযুক্ত।\n\nএদিকে জাপোরিঝিয়ার রাজধানী এখন পুরোপুরি ইউক্রেনিয়ানদের নিয়ন্ত্রণে। কাজেই সেই অঞ্চলটিকে রাশিয়ার অংশ করার জন্য গণভোট কীভাবে করা হবে, তা বোঝা মুশকিল।\n\nইউক্রেনের পূর্বদিকের দনিয়েৎস্কের মাত্র ৬০ শতাংশ রাশিয়ার দখলে এবং সেখানে এখনো তীব্র লড়াই চলছে। লুহানস্কের বেশিরভাগ অবশ্য রাশিয়ার নিয়ন্ত্রণে। তবে সেখানে তারা কিছু এলাকার নিয়ন্ত্রণ হারাতে শুরু করেছে। রুশ বার্তা সংস্থাগুলো বলছে, সেখানে কিছু লিফলেট বিতরণ করা হচ্ছে, যাতে বলা হচ্ছে, 'রাশিয়াই এখন ভবিষ্যৎ।'\n\nযুদ্ধ শুরু হওয়ার আগে সেখানে যারা ছিল, তাদের অনেকেই পালিয়ে গেছে। রাশিয়া যখন অভিযান শুরু করে, তার আগে দনিয়েৎস্ক আঞ্চলিক কর্তৃপক্ষের মস্কোপন্থী প্রধান ডেনিস পুশিলিন পুরো অঞ্চল থেকে গণহারে লোকজনকে সরিয়ে নেয়ার নির্দেশ দিয়েছিলেন।\n\nরুশ সমর্থনপুষ্ট নেতারা কয়েক মাস ধরেই বেশ উদগ্রীব ছিলেন তাদের অঞ্চলে গণভোট করার জন্য। কিন্তু মাত্র তিন দিনের নোটিশে যে গণভোট করার সিদ্ধান্ত নেয়া হলো, তাতে বোঝা যায়, তারা বেশ মরিয়া।\n\nএই ভোটের সময় সেখানে কোন স্বাধীন পর্যবেক্ষক দল থাকবে না। বেশিরভাগ ভোট নেয়া হবে অনলাইনে, যদিও কর্মকর্তারা প্রতিশ্রুতি দিচ্ছেন যে ভোট কেন্দ্রে বাড়তি নিরাপত্তার ব্যবস্থা নেয়া হবে।\n\nকী পরিবর্তন হবে?\n\nছবির উৎস, Getty Images ছবির ক্যাপশান, ইউক্রেনকে দেয়া যুক্তরাষ্ট্রের দূরপাল্লার কামান। অধিকৃত অঞ্চল রাশিয়ার সীমানাভুক্ত হয়ে গেলে সেখানে এসব পশ্চিমা অস্ত্র ব্যবহার কি মস্কো মেনে নেবে?\n\nইউক্রেনের প্রতিরক্ষা মন্ত্রণালয়ের উপদেষ্টা ইউরি স্যাক বিবিসিকে বলেন, এই তথাকথিত গণভোট হবে সর্বনাশা। \"আমরা দেখছি, স্থানীয় লোকজন ইউক্রেনে ফিরে আসার পক্ষে, এবং সেজন্যেই এসব এলাকায় আমরা এত গেরিলা প্রতিরোধ দেখছি,\" বলছেন তিনি।\n\nতবে যাই ঘটুক, ইউক্রেনের সরকার বলছে, কোন কিছুই আসলে বদলাবে না এবং তাদের বাহিনী এসব অঞ্চলকে মুক্ত করার জন্য লড়াই চালিয়ে যাবে।\n\nরাশিয়া বিষয়ক বিশ্লেষক আলেক্সান্ডার বাউনভ বলেন, অধিকৃত অঞ্চলকে রুশ অঞ্চল বললেই তো আর ইউক্রেনের সেনাবাহিনীকে ঠেকানো যাবে না, তবে এর মাধ্যমে হয়তো তাদের নিয়ন্ত্রণে থাকা স্থানীয় জনগণের কাছে একটা বার্তা পাঠানো যাবে।\n\nক্রেমলিন আশা করছে, মস্কো যে এলাকাকে নিজেদের দেশের সীমানা বলে ঘোষণা করেছে, সেখানে হয়তো পশ্চিমারা নিজেদের অস্ত্রশস্ত্র ব্যবহার করা নিয়ে দ্বিধায় ভুগবে।\n\nআরও পড়ুন:\n\nপ্রেসিডেন্ট পুতিন 'রাশিয়াকে রক্ষায়' তার হাতে যত উপায় আছে, তার সবই ব্যবহার করবেন বলে হুমকি দিয়েছেন, যা বেশ উদ্বেগজনক। তিনি যেন এক্ষেত্রে কোন সন্দেহের অবকাশ রাখতে চাইছেন না। রাশিয়ার নিরাপত্তা কাউন্সিলের উপ প্রধান দিমিত্রি মেদভেদেফ স্পষ্ট ভাষাতেই বলেছেন, রাশিয়ার সীমানাভুক্ত করা অঞ্চলগুলো প্রতিরক্ষায় পরমাণু অস্ত্রও ব্যবহার করা হতে পারে।\n\nযুক্তরাষ্ট্রের পররাষ্ট্রমন্ত্রী এন্টনি ব্লিনকেন 'পরিস্থিতি বিপদজনক পর্যায়ে চলে যাচ্ছে' বলে মন্তব্য করেছেন। তবে তিনি এ প্রসঙ্গে ওয়াশিংটনের আগের অবস্থান পুর্নব্যক্ত করে বলেছেন, রাশিয়া ইউক্রেনের ভূমি যতই নিজের বলে দাবি করুক, সেটি রক্ষার জন্য ইউক্রেনের যে অধিকার, তা কেউ কেড়ে নিতে পারবে না।",
    "ইউক্রেনে যুদ্ধের জন্য নতুন সেনাদের তালিকা করছে রাশিয়া": "নতুন সেনা সমাবেশের ঘোষণার পরপরই তা বাস্তবায়ন শুরু করে দিয়েছে রাশিয়া। এ লক্ষ্য খসড়া তৈরির কাজও শুরু হয়ে গেছে। ইউক্রেনের মাটিতে সম্মুখযুদ্ধে বড় ধরনের ধাক্কা খেয়েছে রুশ বাহিনী। এ ছাড়া ইউক্রেনে নিয়ন্ত্রণে নেওয়া বিশাল ভূখণ্ড রাশিয়ার সঙ্গে অন্তর্ভুক্ত করতে সেখানে গণভোট অনুষ্ঠিত হতে যাচ্ছে। এর মধ্যেই রিজার্ভে থাকা সেনাবাহিনীকে তলব করা শুরু হয়েছে। এ নিয়ে রাশিয়ার মধ্যে ব্যাপক বিক্ষোভ হচ্ছে। সেখানে ব্যাপক ধরপাকড়ও করা হচ্ছে। তবে ইউক্রেনে জয় পেতে ক্রেমলিন তাদের সিদ্ধান্তে অনড়।\n\nগতকাল বুধবার ইউক্রেন যুদ্ধে নতুন করে সেনা পাঠানোর ঘোষণা দেন রুশ প্রেসিডেন্ট ভ্লাদিমির পুতিন। তাঁর এ সিদ্ধান্তের বিরোধিতায় বিক্ষোভ শুরু হয় রাশিয়ায়। বিক্ষোভ থেকে এক হাজারের বেশি রুশ নাগরিককে গ্রেপ্তার করেছে রাশিয়ান পুলিশ। বিক্ষোভের সময় সবচেয়ে বেশি গ্রেপ্তার করা হয় মস্কো এবং সেন্ট পিটার্সবার্গ শহর থেকে। রাশিয়ান হিউম্যান রাইটস গ্রুপ ওভিডি-ইনফো জানিয়েছে, সব মিলিয়ে ১ হাজার ৩০০ বিক্ষোভকারীকে গ্রেপ্তার করা হয়েছে।",
    "ইতালির নতুন সরকার ইউক্রেন না রাশিয়ার পক্ষে যাবে?": "ডানপন্থি দল ব্রাদার্স অব ইতালির প্রধান জর্জিয়া মেলোনি ইতালির পরবর্তী প্রধানমন্ত্রী হতে যাচ্ছেন বলে জানা গেছে।\n\nতবে তার দল নির্বাচনে সংখ্যাগরিষ্ঠতা পাবে না। জর্জিয়া মেলোনি এ কারণে জোট বেঁধেছেন সাবেক উপপ্রধানমন্ত্রী মাতেও সালভিনির দল লিগ এবং সাবেক প্রধানমন্ত্রী সিলভিও বারলেসকুনির দল ফোরজা ইতালিয়া পার্টির সঙ্গে।\n\nএই জোট ইতালির ক্ষমতায় আসার বিষয়টি ইউক্রেন যুদ্ধে কতটা প্রভাব ফেলবে? এমনকি রাশিয়ার বিরুদ্ধে লড়াই করতে ইউক্রেনকে কতটা সহায়তা করবেন তারা?\n\nগণমাধ্যম সিএনএন জানিয়েছে, ইতালির ভাবি প্রধানমন্ত্রী জর্জিয়া মেলোনি জনসম্মুখে বার বার বলেছেন তিনি ইউক্রেনকে সহায়তা করে যাবেন।\n\nকিন্তু তার সঙ্গে জোট বাঁধা সাবেক উপপ্রধানমন্ত্রী মাতেও সালভিনি এবং সাবেক প্রধানমন্ত্রী সিলভিও বারলেসকুনি বলেছেন, তারা ক্ষমতায় গেলে রাশিয়ার বিরুদ্ধে আরোপিত নিষেধাজ্ঞা নিয়ে নতুন করে ভাববেন, কারণ এগুলো ইতালির অর্থনীতিতে বিরূপ প্রভাব ফেলছে।\n\nমানে নিষেধাজ্ঞা ওঠিয়ে দেওয়ার চিন্তা-ভাবনা করবেন তারা।\n\nমাতেও সালভিনি ও সিলভিও বারলেসকুনি দুইজনই রাশিয়ার প্রেসিডেন্ট ভ্লাদিমির পুতিনের বন্ধু।\n\nইউক্রেনে রাশিয়া হামলা করার পর পশ্চিমা দেশগুলোর নেতারা পুতিনের সঙ্গে দূরত্ব বজায় রেখে চলছেন। এর মধ্যে ছিলেন ইতালির সাবেক প্রধানমন্ত্রীও।\n\nকিন্তু এখন ইতালির নতুন নেতৃবৃন্দ ইউক্রেনের জন্য কি করেন সেটিই দেখার বিষয়।\n\nসূত্র: সিএনএন",
    "ইউক্রেনের দখলকৃত অঞ্চল রাশিয়ায় যুক্ত করতে গণভোট": "তীব্র আন্তর্জাতিক সমালোচনার মুখে ইউক্রেনের চারটি অধিকৃত অঞ্চলের রুশ ফেডারেশনে যোগ দেয়ার প্রশ্নে দ্বিতীয় দিনের মতো গণভোট চলছে৷ শুক্রবার শুরু হওয়া এই গণভাট ইউক্রেনের পশ্চিমের দনেৎস্ক ও লুহানস্ক অঞ্চল এবং দক্ষিণের ঝাপোরিজঝিয়ার এবং খেরসন অঞ্চলে আয়োজন করা হয়৷ ক্রেমলিন নিয়োজিত প্রশাসনিক কর্মকর্তাদের তত্ত্বাবধানে আয়োজিত এই গণভোট আগামী মঙ্গলবার পর্যন্ত চলবে বলে জানা গেছে৷\n\nতবে এই গণভোটের কোনো আইনি ভিত্তি নেই বলে মন্তব্য জাতিসংঘসহ বেশ কিছু পশ্চিমা দেশের৷ ইউক্রেন বলছে, এই গণভোটের মাধ্যমে একটি জাতির বিরুদ্ধে অন্যায় করা হচ্ছে৷\n\nবার্তাসংস্থাগুলো জানিয়েছে, গণভোটের উদ্দেশ্যে নির্বাচনী কর্মকর্তারা স্থানীয়দের বাড়িতে ব্যালটপেপার নিয়ে হাজির হচ্ছেন৷ সেইসাথে কিছু ভ্রাম্যমাণ ভোটকেন্দ্রও স্থাপন করা হয়েছে৷\n\nরাশিয়ার মূল ভূখণ্ডেও ভোট আয়োজন করা হয়েছে বলে জানা গেছে৷ অধিকৃত চারটি অঞ্চলের যেসব শরণার্থী এই মুহূর্তে রাশিয়ায় অবস্থান করছেন, তাদের ভোটে অংশগ্রহণ নিশ্চিত করার জন্য এমন আয়োজন করা হয়েছে৷\n\nক্রেমলিন বলছে, ফলাফলের ভিত্তিতে দ্রুততম সময়ের মধ্যে ইউক্রেনের এই অঞ্চলগুলোকে রাশিয়ার সঙ্গে যুক্ত করা হবে৷ রাশিয়ার গণমাধ্যমে প্রকাশিত ভিডিওতে দেখা যায়, শনিবার এ চারটি অঞ্চলের বিভিন্ন কেন্দ্রে ভোট প্রদানের জন্য উপস্থিত হচ্ছেন স্থানীয়রা৷\n\nএদিকে সামাজিক যোগাযোগমাধ্যমে ছড়িয়ে পড়া ভিডিওতে দেখা যায়, অস্ত্রধারী লোকেরা স্থানীয়দের ভোটকেন্দ্রে যেতে জোর করছে৷\n\nগণভোট অনুষ্ঠানের প্রথমদিন শুক্রবার যুক্তরাষ্ট্রের প্রেসিডেন্ট জো বাইডেন ইউক্রেনের কিছু অংশকে যুক্ত করার এই প্রচেষ্টাকে আন্তর্জাতিক আইনের ‘প্রকাশ্য লঙ্ঘণ’ বলে মন্তব্য করেন৷\n\nতিনি বলেন, ‘‘রাশিয়ার উপর আরো কঠোর অর্থনৈতিক নিষেধাজ্ঞা আরোপের বিষয়ে যুক্তরাষ্ট্র তার মিত্র দেশগুলোর সাথে কাজ করবে৷’’\n\nইউক্রেন সরকারের বলছে, ভোট চলার এই পাঁচদিন ইউক্রেনে রাশিয়ার অধিকৃত এলাকাগুলো থেকে স্থানীয়দের সরে যেতে বাধা দেওয়া হচ্ছে৷\n\nইউক্রেনের প্রেসিডেন্ট ভলদোমির জেলেনস্কি বলেন, আন্তর্জাতিক সম্প্রদায় দ্ব্যর্থহীনভাবে এই গণভোটের নিন্দা জানাচ্ছে৷ তিনি বলেন, এই গণভোট শুধু আন্তর্জাতিক আইনের লঙ্ঘনই নয়, এটি কিছু মানুষের বিরুদ্ধে, একটি জাতির বিরুদ্ধে হওয়া অন্যায়৷\n\nগণভোট অনুষ্ঠিত হওয়া এ চারটি অঞ্চল এই মুহূর্তে পুরোপুরি রাশিয়া দখলে তেমন ইঙ্গিত এখনো পাওয়া যায়নি৷ সংবাদমাধ্যমের খবরে বলা হয়, এই চারটি অঞ্চলের বিভিন্ন স্থানে ইউক্রেনের সেনারা রাশিয়ার বিরুদ্ধে লড়াই চালিয়ে যাচ্ছে৷\n\nতবে বিশ্লেষকেরা বলছেন, ভোটাভুটির মাধ্যমে যদি এসব অঞ্চল রাশিয়া নিজেদের সাথে যুক্ত করে নেয় সেক্ষেত্রে যুদ্ধ পরিস্থিতি অন্য দিকে মোড় নিতে পারে৷\n\nরাশিয়ার সঙ্গে যুক্ত হওয়ার পর সেখানে হামলার ঘটনা ঘটলে মস্কো দাবি করতে পারে যে, পশ্চিমাদের কাছ থেকে পাওয়া অস্ত্র দিয়ে তাদের ওপর হামলা চালানো হচ্ছে৷",
    "রাশিয়া-ইউক্রেন যুদ্ধ: ইউক্রেনে আগ্রাসন জাতিসংঘের মূল নীতির নির্লজ্জ লঙ্ঘন বলে বললেন প্রেসিডেন্ট বাইডেন": "রাশিয়া-ইউক্রেন যুদ্ধ: ইউক্রেনে আগ্রাসন জাতিসংঘের মূল নীতির নির্লজ্জ লঙ্ঘন বলে বললেন প্রেসিডেন্ট বাইডেন\n\n২১ সেপ্টেম্বর ২০২২\n\nছবির উৎস, Reuters ছবির ক্যাপশান, নিউইয়র্কে জাতিসংঘের সাধারণ পরিষদের অধিবেশনে ভাষণ দিচ্ছেন প্রেসিডেন্ট বাইডেন।\n\nমার্কিন প্রেসিডেন্ট বাইডেন জাতিসংঘের সাধারণ পরিষদে বলেছেন যে ইউক্রেনে রাশিয়ার আগ্রাসন জাতিসংঘের সনদের মূল নীতির নির্লজ্জ লঙ্ঘন।\n\nএক ভাষণে মি. বাইডেন ঐ যুদ্ধকে নৃশংস এবং অপ্রয়োজনীয় বলেও বর্ণনা করেন।\n\nতিনি বলেন, মি. পুতিন বুধবার ইউরোপের বিরুদ্ধে প্রকাশ্য পরমাণু হুমকি দিয়েছেন।\n\nসারা বিশ্বকে রাশিয়ার ভয়ানক কর্মকাণ্ডগুলি নজরে রাখার জন্য তিনি আহ্বান জানান।\n\nমার্কিন প্রেসিডেন্ট বলেন একমাত্র মস্কোর সরকার ছাড়া কেউই সংঘাত চায় না।\n\nএর আগে প্রেসিডেন্ট ভ্লাদিমির পুতিন, তার ভাষায়, 'মাতৃভূমিকে রক্ষার জন্য' রাশিয়ায় আংশিক সেনা সমাবেশের ঘোষণা করেন।\n\nজাতির উদ্দেশে টেলিভিশনে দেয়া এক ভাষণে তিনি বলেন, আঞ্চলিক অখণ্ডতা নিশ্চিত করতে এবং ইউক্রেনের রুশ-অধিকৃত অঞ্চলের জনগণকে রক্ষা করার জন্য এটি একটি প্রয়োজনীয় পদক্ষেপ।\n\nমঙ্গলবার এই অঞ্চলগুলি রাশিয়ায় যোগদানের বিষয়ে দ্রুত গণভোট আয়োজনের ঘোষণা করেছে।\n\nমি. পুতিন জোর দিয়ে বলেন, এই সৈন্য সমাবেশে রিজার্ভ সৈন্যদের ডাকা হবে।\n\nপশ্চিমা দেশগুলোর বিরুদ্ধে তিনি অভিযোগ করেন যে তারা তার দেশকে ধ্বংস করতে চায়, ঠিক যেমন ভাবে তারা সোভিয়েত ইউনিয়নকে ধ্বংস করেছিল।\n\nআরও পড়তে পারেন:\n\nছবির উৎস, Reuters ছবির ক্যাপশান, রাশিয়া প্রায় তিন লক্ষ রিজার্ভ সৈন্যকে তলব করেছে।\n\n'কোন ফাঁকা বুলি না'\n\nরুশ নেতা একই সাথে অভিযোগ করেন পশ্চিমারা 'পারমাণবিক ব্ল্যাকমেইল'-এ জড়িত হয়েছে।\n\nমি. পুতিন বলেন, তিনি কোন ফাঁকা বুলি দিছেন না, কিন্তু ভৌগোলিক অখণ্ডতা রক্ষার জন্য তার দেশ \"সম্ভাব্য সব উপায়\" ব্যবহার করবে।\n\nবিবিসির রুশ বিভাগের সম্পাদক বলেছেন, মি. পুতিনের অবস্থানের এই পরিবর্তনটি আসলে তার একটি স্বীকারোক্তি যে ইউক্রেনে রাশিয়ার দিন ভাল যাচ্ছে না\n\nপ্রেসিডেন্ট পুতিনের পর বক্তব্য রাখতে গিয়ে রুশ প্রতিরক্ষামন্ত্রী সার্গেই শোইগু বলেছেন, ইউক্রেনে যুদ্ধের জন্য তিন লাখ রিজার্ভ সৈন্যকে তলব করা হবে।\n\nতিনি বলেন, এই সংখ্যাটি রাশিয়ার মোট আড়াই কোটি রিজার্ভ সৈন্যদের মাত্র এক শতাংশ।\n\nমি. শোইগু স্বীকার করেন যে গত ফেব্রুয়ারি মাসের পর থেকে ইউক্রেনে প্রায় ছয় হাজার রুশ সৈন্য নিহত হয়েছে, যদিও পশ্চিমা সূত্রগুলি এই সংখ্যা অনেক বেশি হবে বলে মনে করে।\n\nরুশ প্রতিরক্ষামন্ত্রী বলেন, মস্কোর এই লড়াই শুধু ইউক্রেনের বিরুদ্ধে নয়, বরং পুরো পশ্চিমা জোটের বিরুদ্ধে।\n\nছবির উৎস, Getty Images ছবির ক্যাপশান, রুশ প্রতিরক্ষামন্ত্রী সার্গেই শোইগু।\n\nবিবিসি বাংলায় অন্যান্য খবর:\n\nআজ (বুধবার) থেকেই সৈন্য সমাবেশ শুরু হয়ে যাবে।\n\nভ্লাদিমির পুতিনের এই নির্দেশনার ফলে যারা কোন একসময় রুশ সেনাবাহিনীতে কাজ করেছেন বা প্রশিক্ষণ নিয়েছেন ভবিষ্যতে যে কোন প্রয়োজনে সেনাবাহিনীর কাজে লাগবার জন্য, সেই সব রিজার্ভিস্টদের এখন যুদ্ধ করার জন্য ডেকে পাঠানো হবে।\n\nতিনি জানিয়েছেন যে রাশিয়ার অনেক যুদ্ধাস্ত্র প্রস্তুত আছে। রাশিয়ার অস্ত্র উৎপাদন বৃদ্ধি করার জন্যও তিনি বাড়তি তহবিল বরাদ্দের নির্দেশ দিয়েছেন।\n\nপশ্চিমা দেশগুলোর প্রতি হুমকি দিয়ে তিনি বলেন, ''আমাদের দেশের আঞ্চলিক অখণ্ডতা যদি হুমকির মধ্যে পড়ে, রাশিয়া এবং এর জনগণকে রক্ষা করার জন্য আমরা সবরকমের ব্যবস্থা নেবো। এটা কোন ফাঁকা বুলি নয়।''\n\n''যারা পারমাণবিক অস্ত্র নিয়ে আমাদের ব্ল্যাকমেইল করতে চায়, তাদের জানা উচিত যে, পাল্টা বাতাস তাদের দিকেও যেতে পারে।''\n\nতিনি অভিযোগ করেন, পশ্চিমা দেশগুলো প্রমাণ করেছে যে তারা চায় না রাশিয়া আর ইউক্রেনের মধ্যে শান্তি থাকুক।\n\nডনবাসে যারা লড়াই করছে, তাদের আইনি স্বীকৃতি দেয়ারও তিনি ঘোষণা দিয়েছেন।\n\nছবির উৎস, Getty Images ছবির ক্যাপশান, রুশ অধিকৃত অনেক এলাকা সম্প্রতি ইউক্রেন পুনর্দখল করেছে।\n\nসেখানে যে তথাকথিত গণভোটের আয়োজনের পরিকল্পনা করা হচ্ছে, সেই প্রসঙ্গে মি. পুতিন বলেন, আমরা তাদের সহায়তায় রয়েছি।\n\nইউক্রেনের যে এলাকাগুলো রাশিয়ার নিয়ন্ত্রণে রয়েছে, তারা এই সপ্তাহের মধ্যেই রাশিয়ায় যোগর দেয়া প্রশ্নে জরুরি গণভোট আয়োজনের ঘোষণা করেছে।\n\nযুক্তরাষ্ট্র, জার্মানি এবং ফ্রান্স জানিয়েছে, তারা এরকম লজ্জাকর গণভোটের ফলাফল কখনোই মেনে নেবে না।\n\nনেটো সামরিক জোট জানিয়েছে, এ ধরনের পরিকল্পনা যুদ্ধকে আরও উস্কে দেবে।",
    "রাশিয়া-ইউক্রেন যুদ্ধ: পশ্চিমা বিশ্ব কিয়েভে কী ধরনের যুদ্ধাস্ত্র পাঠাচ্ছে?": "রাশিয়া-ইউক্রেন যুদ্ধ: পশ্চিমা বিশ্ব কিয়েভে কী ধরনের যুদ্ধাস্ত্র পাঠাচ্ছে?\n\n১২ সেপ্টেম্বর ২০২২\n\nছবির উৎস, Getty Images\n\nইউক্রেন যুদ্ধ শুরু হওয়ার পর ছ'মাসেরও বেশি সময় পার হয়ে গেছে। এর মধ্যে রাশিয়ার সামরিক বাহিনী ইউক্রেনের পূর্বাঞ্চলে বিস্তৃত এলাকা দখল করে নিয়েছে। তবে সম্প্রতি ইউক্রেন সেসব অঞ্চলের কিছু কিছু জায়গা পুনর্দখল করেছে।\n\nবলা হচ্ছে ইউক্রেনীয় সৈন্যদের প্রচণ্ড আক্রমণের মুখে রুশ সৈন্যরা পূর্বাঞ্চলীয় প্রধান শহরগুলো থেকে পিছু হটে যাচ্ছে।\n\nইউক্রেনের সামরিক বাহিনী দাবি করেছে সেপ্টেম্বরের শুরুতে পাল্টা আক্রমণ শুরু করার পর রাশিয়ার কাছ থেকে ৩,০০০ বর্গকিলোমিটার এলাকা মুক্ত করেছে।\n\nসামরিক বিশ্লেষকরা বলছেন, দৃশ্যত ইউক্রেনের অগ্রাভিযানে গতি সঞ্চার হয়েছে এবং এসবই সম্ভব হচ্ছে পশ্চিমা দেশগুলোর পক্ষ থেকে কিয়েভকে অত্যাধুনিক সব অস্ত্র ও সামরিক সরঞ্জামাদি দেওয়ার কারণে।\n\nইউক্রেনের প্রতি পশ্চিমা দেশগুলোর এই সামরিক সহায়তা এখনও অব্যাহত রয়েছে।\n\nবিশ্বের ৩০টিরও বেশি দেশ দ্বিতীয় বিশ্বযুদ্ধের পর ইউরোপের বৃহত্তম এই যুদ্ধে অস্ত্রশস্ত্র দিয়ে ইউক্রেনকে সাহায্য করছে।\n\nকোন দেশ কতো সাহায্য দিচ্ছে?\n\nসরাসরি সামরিক সাহায্য দেওয়ার বিচারে এখনও পর্যন্ত সবচেয়ে বেশি সাহায্য দেওয়ার অঙ্গীকার করেছে মার্কিন যুক্তরাষ্ট্র।\n\nঅগাস্ট মাস পর্যন্ত পাওয়া এই হিসেবে দেখা যাচ্ছে ওয়াশিংটনের প্রতিশ্রুত এই সাহায্যের পরিমাণ অন্য যেকোনো দেশের চাইতে কয়েক গুণ বেশি।\n\nতার পরেই দ্বিতীয় অবস্থানে রয়েছে ইউক্রেনের প্রতিবেশি দেশ পোল্যান্ড। ব্রিটেনের অবস্থান তৃতীয়।\n\nছবির উৎস, Getty Images ছবির ক্যাপশান, হাইমার্সে একজন ইউক্রেনীয় সৈন্য।\n\nবিভিন্ন দেশ ২৪শে জানুয়ারি থেকে ৩রা অগাস্ট পর্যন্ত যেসব অস্ত্র ও সরঞ্জামাদি দেওয়ার অঙ্গীকার করেছে তার আর্থিক হিসাব নিচে উল্লেখ করা হলো। জার্মানির একটি গবেষণা প্রতিষ্ঠান কিল ইন্সটিটিউট ফর দ্য ওয়ার্ল্ড ইকোনমি থেকে এই পরিসংখ্যান পাওয়া গেছে।\n\nযুক্তরাষ্ট্র: ৮৭৯ কোটি ডলার, পোল্যান্ড: ১৮৩ বিলিয়ন, ব্রিটেন: ১৩৬ কোটি, কানাডা: ৯৫ কোটি, জার্মানি: ৬৭ কোটি, চেক প্রজাতন্ত্র: ৩৫ কোটি. ডেনমার্ক: ২৭ কোটি, লাটভিয়া: ২৫ কোটি, এস্তোনিয়া: ২৫ কোটি এবং অস্ট্রেলিয়া: ২৪ কোটি ডলার\n\nএর পরেও যুক্তরাষ্ট্র আরো কিছু সামরিক সহযোগিতার কথা ঘোষণা করেছে। ২৪শে অগাস্ট ৩০০ কোটি ডলার, ৯ই সেপ্টেম্বরে আরো ৬৭.৫ কোটি ডলারের অস্ত্র দেওয়ার প্রতিশ্রুতি দিয়েছে ওয়াশিংটন। ফলে সব মিলিয়ে যুক্তরাষ্ট্রের সামরিক সাহায্যের পরিমাণ দাঁড়াচ্ছে প্রায় ১২৫০ কোটি ডলার।\n\nআরো পড়তে পারেন:\n\nব্রিটেনের পক্ষ থেকেও অগাস্ট মাসে ইউক্রেনকে আরো প্রায় সাড়ে ছয় কোটি ডলারের সামরিক সাহায্য দেওয়ার প্রতিশ্রুতি দেওয়া হয়েছে।\n\nইউক্রেনের প্রেসিডেন্ট জেলনস্কি আরো সাহায্যের জন্য আবেদন জানিয়েছেন।\n\nতিনি বলেছেন যুদ্ধ করতে গিয়ে প্রতিরক্ষা খাতে ইউক্রেনের প্রতি মাসে ৫০০ কোটি ডলার খরচ হচ্ছে।\n\nকী ধরনের অস্ত্র দেওয়া হচ্ছে?\n\nসামরিক বিশেষজ্ঞরা বলছেন যুদ্ধক্ষেত্রে কতোটা সাফল্য পাওয়া যাবে সেটা নির্ভর করে বিভিন্ন ধরনের যুদ্ধ-সরঞ্জামাদির ওপর। এর পাশাপাশি প্রশিক্ষণ, কোনো কিছু নষ্ট হয়ে গেলে সেটা চালু রাখার জন্য স্পেয়ার পার্টস এবং অন্যান্য সহযোগিতাও জরুরি।\n\n\"কোনো একটি অস্ত্রই জয়ের জন্য একমাত্র সমাধান নয়,\" বলেছেন যুক্তরাষ্ট্রের জয়েন্ট চিফস অফ স্টাফের চেয়ারম্যান জেনারেল মার্ক মিলি।\n\nতবে সামরিক বিশেষজ্ঞরা মনে করছেন বেশ কয়েকটি অস্ত্র ইউক্রেন-রাশিয়ার এই যুদ্ধে এখনও পর্যন্ত গুরুত্বপূর্ণ ভূমিকা পালন করেছে যার একটি হচ্ছে দীর্ঘ-পাল্লার রকেট।\n\nছবির উৎস, Getty Images ছবির ক্যাপশান, হাইমার্স রকেট লঞ্চার সিস্টেম বা হাই মবিলিটি আর্টিলারি রকেট যুদ্ধে গুরুত্বপূর্ণ ভূমিকা রাখছে- বলছেন সামরিক বিশ্লেষকরা।\n\nদীর্ঘ-পাল্লার রকেট\n\nসামরিক বিশ্লেষকরা বলছেন, ইউক্রেন যাতে তাদের গুরুত্বপূর্ণ এলাকাগুলো ধরে রাখতে পারে সেজন্য তাদের জরুরি-ভিত্তিতে প্রয়োজন অত্যাধুনিক কামান এবং গোলা-বারুদ।\n\nযুক্তরাষ্ট্র এখনও পর্যন্ত ইউক্রেনে অন্তত এক ডজন দীর্ঘ-পাল্লার রকেট লঞ্চার পাঠিয়েছে। ইউরোপের আরো কয়েকটি দেশও কিয়েভে এই একই অস্ত্র পাঠাচ্ছে।\n\nতবে ইউক্রেন বলছে, রাশিয়ার অগ্রগতি ঠেকানোর জন্য এধরনের রকেট তাদের আরো বেশি সংখ্যায় প্রয়োজন।\n\nএই অস্ত্রটির নাম হাইমার্স রকেট লঞ্চার সিস্টেম বা হাই মবিলিটি আর্টিলারি রকেট। যুক্তরাষ্ট্রের সেনাবাহিনীর জন্য ১৯৯০-এর দশকে এই সিস্টেমটি তৈরি করা হয়।\n\nহাইমার্স রকেটের পাল্লা বিভিন্ন দূরত্বের। তবে গড় পাল্লা ৫০ মাইল। ওজন ১৬.২৫ টন। এটি অত্যন্ত দ্রুত গতিতে চলতে পারে। সর্বোচ্চ গতি ঘণ্টায় ৫৩ মাইল। এটি পরিচালনা করতে প্রয়োজন তিনজন ক্রু। এরা হচ্ছেন গানার, চালক এবং লঞ্চার প্রধান।\n\nযুক্তরাষ্ট্রের এম১৪২ হাইমার্স রকেট লঞ্চার থেকে একসঙ্গে কয়েকটি রকেট নিক্ষেপ করা যায়। স্যাটেলাইট নিয়ন্ত্রিত এই রকেট দিয়ে লক্ষ্যবস্তুতে অত্যন্ত নিখুঁতভাবে আঘাত করা সম্ভব। আঘাত করতে পারে খুব দ্রুত।\n\nরিলোড করতে সময় লাগে পাঁচ মিনিট।\n\nবিবিসি বাংলায় অন্যান্য খবর:\n\nসামরিক বিশেষজ্ঞরা বলছেন হাইমার্স রকেটের পাল্লা, তাতে কী ধরনের গোলা-বারুদ বা বোমা ব্যবহার করা হচ্ছে, তার ওপর নির্ভর করে।\n\nধারণা করা হয় যে পশ্চিমা দেশগুলো ইউক্রেনকে এই সিস্টেমে ব্যবহার করার জন্য দীর্ঘ-পাল্লার গোলাবারুদ সরবরাহ করেনি।\n\nবলা হচ্ছে ইউক্রেনকে যেসব গোলাবারুদ দেওয়া হয়েছে এই সিস্টেমে ব্যবহারের জন্য, তার পাল্লা হয়তো প্রায় ৫০ মাইল।\n\nতবে এই দূরত্ব রাশিয়ার বিএম-৩০ স্মার্চ লঞ্চার সিস্টেমের পাল্লার চেয়েও বেশি। রুশ লঞ্চারের পাল্লা ৪৩.৫ মাইল।\n\nএছাড়াও হাইমার্সের রকেট রুশ লঞ্চারের চেয়েও নিখুঁতভাবে নিশানাতে আঘাত করতে পারে।\n\nছবির উৎস, Getty Images ছবির ক্যাপশান, এম৭৭৭ হাওইটজারের পাল্লা প্রায় ২৫ মাইল।\n\nহাওইটজার্স\n\nঅস্ট্রেলিয়া, কানাডা এবং যুক্তরাষ্ট্র- এই তিনটি দেশ জুলাই মাসের শুরুর দিকে ইউক্রেনে শতাধিক এম৭৭৭ হাওইটজার্স লঞ্চার সরবরাহ করে।\n\nএর সঙ্গে পাঠিয়েছে তিন লাখ রাউন্ড গোলাবারুদ। এসবের আকার ১৫৫ মিলিমিটার।\n\nপশ্চিমা দেশগুলোর দেওয়া এম৭৭৭ হাওইটজার লঞ্চারের পাল্লা রাশিয়ার গিয়াসিন-বি হাওইটজার পাল্লার সমান। তবে রুশ কামান ডি-৩০ হাওইটজারের পাল্লার চেয়ে অনেক বেশি।\n\nএম৭৭৭ হাওইটজারের পাল্লা প্রায় ২৫ মাইল। তবে এই কামানে কী ধরনের গোলাবারুদ ব্যবহার করা হচ্ছে তার ওপর ভিত্তি করে এর পাল্লা কম বেশি হতে পারে।\n\nএই লঞ্চারের ওজন ৪.২ টন। দৈর্ঘ্য ৩৫ ফুট। এটি পরিচালনা করতে প্রয়োজন আটজন ক্রু।\n\nসামরিক বিশেষজ্ঞদের তথ্য অনুসারে ইউক্রেন এই কামানে সাধারণত যে ধরনের গোলা (১৫২ মিলিমিটার) ব্যবহার করে তার মজুদ ফুরিয়ে আসছে। ফলে তারা এই কামানে নেটোর নির্ধারিত ও সরবরাহ করা গোলা (১৫৫ মিলিমিটার) ব্যবহার করছে।\n\nরাশিয়ার আক্রমণের প্রেক্ষিতে ইউক্রেনের কাছে গোলাবারুদ সরবরাহ করা জটিল এবং কঠিন। খবরে বলা হচ্ছে কিছু কিছু এলাকায় ইউক্রেনীয় বাহিনীর কাছে এসব গোলাবারুদের বড় ধরনের সঙ্কট দেখা দিয়েছে।\n\nট্যাঙ্ক-বিধ্বংসী অস্ত্র\n\nকাঁধে বহন করে গোলা ছোঁড়া যায় এরকম হালকা ওজনের ট্যাঙ্ক-বিধ্বংসী অন্তত ৫,০০০ ক্ষেপণাস্ত্র দেওয়া হয়েছে ইউক্রেনকে।\n\nএন-ল নামের এই অস্ত্রটি থেকে একটি মাত্র ক্ষেপণাস্ত্র নিক্ষেপ করেই শত্রুপক্ষের ট্যাঙ্ক ধ্বংস করে ফেলা সম্ভব।\n\nএর পাল্লা ২০ থেকে ৮০০ মিটার। ওজন ১২.৫ কেজি।\n\nছবির উৎস, Getty Images ছবির ক্যাপশান, রাজধানী কিয়েভ অভিমুখে রুশ সৈন্যদের অগ্রাভিযান থামিয়ে দিতে এই এন-ল অস্ত্রটি গুরুত্বপূর্ণ ভূমিকা রেখেছে- বলছেন বিশেষজ্ঞরা।\n\nএন-ল দিয়ে ট্যাঙ্কের ওপর আক্রমণ করা হয়। এটি ব্যবহারের জন্য মাত্র একদিনের প্রশিক্ষণই যথেষ্ট।\n\nএর একটি বড় সুবিধা হচ্ছে এটি সহজে বহনযোগ্য।\n\nসামরিক বিশেষজ্ঞরা বলছেন, ২৪শে ফেব্রুয়ারি ইউক্রেনে রাশিয়ার আক্রমণ শুরু হওয়ার কয়েকদিনের মধ্যে রাজধানী কিয়েভ অভিমুখে রুশ সৈন্যদের অগ্রাভিযান থামিয়ে দিতে এই এন-ল অস্ত্রটি গুরুত্বপূর্ণ ভূমিকা রেখেছে।\n\n\"যুদ্ধের প্রাথমিক পর্যায়ে রাশিয়ার স্থল-আক্রমণকে পরাজিত করতে এন-ল বড় ধরনের ভূমিকা পালন করেছে,\" বলছেন রয়াল ইউনাইটেড সার্ভিসেস ইন্সটিটিউটের গবেষক জাস্টিন ব্রঙ্ক।\n\nএকটি এন-ল অস্ত্রের মূল্য ট্যাঙ্কের মূল্যের তুলনায় খুবই কম।\n\nট্যাঙ্ক\n\nপোল্যান্ড এবং চেক প্রজাতন্ত্র ইউক্রেনকে ওয়ারশ চুক্তি অনুসারে তৈরি ২৩০টি ট্যাঙ্ক সরবরাহ করেছে।\n\nএর নাম টি-৭২ ট্যাঙ্ক। ওজন ৪৬ টন। গতি ঘণ্টায় ৩৭ মাইল। এটি আড়াই মাইল দূরের টার্গেটে হামলা করতে সক্ষম। এই ট্যাঙ্ক পরিচালনা করতে প্রয়োজন তিনজন ক্রু।\n\nইউক্রেনের সশস্ত্র বাহিনী কয়েক দশক ধরে এই টি-৭২ ট্যাঙ্ক ব্যবহার করছে।\n\nএর জন্য তাদের প্রশিক্ষিত সৈন্য যেমন রয়েছে, তেমনি তারা এটিকে রক্ষণাবেক্ষণ করতেও সক্ষম। এর কোনো যন্ত্রাংশ নষ্ট হয়ে গেলে সেটি বদলে ফেলার জন্য অতিরিক্ত যন্ত্রও তাদের কাছে মজুত রয়েছে।\n\nড্রোন\n\nইউক্রেনের এই যুদ্ধে এখনও পর্যন্ত প্রচুর ড্রোন ব্যবহার করা হচ্ছে।\n\nএসব ড্রোনের ব্যবহার মূলত নজরদারির জন্য। এর পাশাপাশি শত্রুপক্ষের লক্ষ্যবস্তুতে নিখুঁতভাবে আক্রমণ করার লক্ষ্যেও ড্রোন ব্যবহার করা হচ্ছে।\n\nসম্প্রতি তুরস্ক ইউক্রেনের কাছে বায়রাক্টার টিবি২ নামের একটি ড্রোন বিক্রি করেছে। এই ড্রোনটি অস্ত্র বহন করতে সক্ষম।\n\nছবির উৎস, Getty Images ছবির ক্যাপশান, সামরিক বিশ্লেষকরা বলছেন, ইউক্রেন যুদ্ধে বায়রাক্টার টিবি২ ড্রোন অত্যন্ত কার্যকরী একটি অস্ত্র।\n\nতুর্কী যে কোম্পানি এই ড্রোনটি তৈরি করে, তারাও ইউক্রেনের সমর্থনে অর্থ সংগ্রহের জন্য কিছু ড্রোন দান করেছে।\n\nবায়রাক্টার টিবি২ ড্রোন সর্বোচ্চ ২৫,০০০ ফুট উপরে পর্যন্ত উড়তে পারে। এর সর্বোচ্চ পাল্লা ১৮৬ মাইল। এবং সর্বোচ্চ গতি ঘণ্টায় ১৪০ মাইল।\n\nসামরিক বিশ্লেষকরা বলছেন, ইউক্রেন যুদ্ধে বায়রাক্টার টিবি২ ড্রোন অত্যন্ত কার্যকরী একটি অস্ত্র।\n\nধারণা করা হচ্ছে এই ড্রোনের সাহায্যে রাশিয়ার হেলিকপ্টার, নৌযান এবং ক্ষেপণাস্ত্র ব্যবস্থা ধ্বংস করা হয়েছে।\n\nএছাড়াও রুশ সৈন্যরা ঠিক কোথায় অবস্থান করছে তা জানার জন্যেও এই বায়রাক্টার টিবি২ ড্রোন ব্যবহার করা হচ্ছে।\n\nবিমান-প্রতিরোধী ব্যবস্থা\n\nইউক্রেন দাবি করছে যে রুশ যুদ্ধবিমানের হাত থেকে তারা তাদের নিজেদের আকাশসীমা রক্ষা করার ব্যাপারে সফল হয়েছে।\n\nতবে তারা আরো উন্নত মানের বিমান-প্রতিরোধী ব্যবস্থার বিষয়ে সাহায্য চেয়েও বারবার আবেদন করেছে।\n\nযুক্তরাষ্ট্র ইউক্রেনে অত্যাধুনিক এরকম একটি বিমান-প্রতিরোধী ব্যবস্থা পাঠিয়েছে যার নাম নাসামস। এটি ভূমি থেকে আকাশে ক্ষেপণাস্ত্র নিক্ষেপের একটি সিস্টেম।\n\nস্লোভাকিয়াও ইউক্রেনে এস-৩০০ বিমান-প্রতিরোধী ব্যবস্থা পাঠিয়েছে।",
    "গরিব দেশ নয়, ইউক্রেনের খাদ্যশস্য যাচ্ছে ইউরোপে": "বৈশ্বিক খাদ্যসংকটের চাপ সামাল দিতে ইউক্রেন থেকে খাদ্যশস্য রপ্তানিতে অনুমোদন দেওয়ার পরও উন্নয়নশীল দেশগুলোর তাতে খুব একটা লাভ হয়নি। এখন ইউক্রেন থেকে রপ্তানি হওয়া খাদ্যশস্যের বেশির ভাগ উন্নয়নশীল দেশগুলোয় নয়, বরং ইউরোপীয় ইউনিয়নভুক্ত (ইইউ) দেশগুলোয় যাচ্ছে। আজ বুধবার রাশিয়ার প্রেসিডেন্ট ভ্লাদিমির পুতিন এ মন্তব্য করেছেন।\n\nরাশিয়ার পূর্বাঞ্চলীয় বন্দরনগরী ভ্লাদিভোস্তকে আজ ইস্টার্ন ইকোনমিক ফোরামে (ইইএফ) ভাষণ দেন পুতিন। এ সময় তিনি বলেন, ইউক্রেন থেকে রপ্তানি হওয়া খাদ্যশস্যের সামান্য কিছু অংশ দরিদ্র ও উন্নয়নশীল দেশের মানুষ পাচ্ছে। বেশির ভাগ যাচ্ছে ইইউভুক্ত দেশগুলোয়।",
    "অধিকৃত খেরসনে ইউক্রেনের হামলায় সাবেক এমপিসহ নিহত ২": "রুশ অধিকৃত খেরসন অঞ্চলের একটি হোটেলে রোববার ইউক্রেন ক্ষেপণাস্ত্র চালিয়েছে বলেছে অভিযোগ করেছে রাশিয়া।\n\nএতে এক সাবেক এমপিসহ দুজন নিহত হওয়ার খবর পাওয়া গেছে। খবর বিবিসির।\n\nএক আঞ্চলিক কর্মকর্তারা গণমাধ্যমকে জানিয়েছেন, ক্ষেপণাস্ত্র হামলায় রুশপন্থি সাবেক এমপি ওলেকসিয়ে ঝুরাভকো নিহত হয়েছেন।\n\nখেরসনের রুশপন্থি কর্মকর্তা কিরিল স্টেমওসোভ এক বিবৃতিতে জানান, স্থানীয় সময় রোববার দিবাগত রাত সাড়ে ৩টার দিকে ওই হোটেলে মিজাইল হামলা চালায় ইউক্রেনের সেনাবাহিনী।\n\n\n\nতবে এ ব্যাপারে কিয়েভ কোনো দায় স্বীকার করেনি। গত ২৪ ফেব্রুয়ারি থেকে ইউক্রেন হামলা চালাচ্ছে রাশিয়া। গত সাত মাস ধরে চলা যুদ্ধ এখনো থামার কোনো লক্ষণ দেখা যাচ্ছে না।",
    "রাশিয়া-ইউক্রেন যুদ্ধ: ইউক্রেনের আরো এলাকা পুনর্দখল, জবাবে রুশ বাহিনীর ব্যাপক ক্ষেপণাস্ত্র হামলা": "রাশিয়া-ইউক্রেন যুদ্ধ: ইউক্রেনের আরো এলাকা পুনর্দখল, জবাবে রুশ বাহিনীর ব্যাপক ক্ষেপণাস্ত্র হামলা\n\n১২ সেপ্টেম্বর ২০২২\n\nছবির উৎস, Getty Images ছবির ক্যাপশান, খারকিভের একটি বিদ্যুৎকেন্দ্রে রুশ ক্ষেপণাস্ত্র হামলার পর আগুন জ্বলছে\n\nইউক্রেনের সেনাবাহিনী গত ২৪ ঘণ্টায় উত্তরপূর্ব দিকের আরো এলাকা পুনর্দখল করলেও রুশ বাহিনী রোববার থেকে পাল্টা আঘাত হানছে এবং ইউক্রেনের বিভিন্ন স্থানে একের পর এক ক্ষেপণাস্ত্র হামলা চালিয়েছে।\n\nএতে ইউক্রেনের বিদ্যুৎ ও পানি সরবরাহ অবকাঠামোর ব্যাপক ক্ষতি হয়েছে। ক্ষেপণাস্ত্র হামলার ফলে খারকিভের একটি তাপবিদ্যুৎ কেন্দ্রে আগুন ধরে যায়।\n\nখারকিভ ও দোনেৎস্ক অঞ্চলের লক্ষ লোক এর ফলে বিদ্যুৎবিভ্রাটের শিকার হন। সুমি, দনিপ্রোপেট্রোভস্ক, এবং পোলটাভা অঞ্চলে বহু বাড়িঘর অন্ধকারে ডুবে যায়।\n\nতবে খারকিভ শহরের মেয়র বলেছেন, সেখানে বিদ্যুৎ ও পানি সরবরাহ কিছু সময়ের জন্য আবার চালু হলেও রুশ গোলাবর্ষণের কারণে সংযোগআবার বিচ্ছিন্ন হয়ে গেছে।\n\nঅন্যদিকে ইউক্রেনের সেনাবাহিনী বলছে, গত ২৪ ঘন্টায় তারা আরো ২০টি গ্রাম রুশ বাহিনীর হাত থেকে পুনর্দখল করেছে।\n\nবিবিসি বাংলায় সম্পর্কিত খবর:\n\nছবির উৎস, Getty Images ছবির ক্যাপশান, ইউক্রেন বলছে তারা খারকিভের ২০টি গ্রাম পুনর্দখল করেছে।\n\nইউক্রেনীয় বাহিনী দেশটির উত্তরপূর্বে খারকিভ অঞ্চলে গত প্রায় এক সপ্তাহ ধরেই রুশদের বিরুদ্ধে এক জোরালো এবং দ্রুতগতির অভিযান পরিচালনা করছে এবং প্রতিরক্ষামন্ত্রী ওলেক্সি রেজনিকভ বলেছেন, তাদের অগ্রাধিকার হচ্ছে এ পর্যন্ত তারা যে ভূখন্ডের দখল নিয়েছেন - তা ধরে রাখা।\n\nরুশ সেনাবাহিনী ইউক্রেন যুদ্ধের শুরুর দিকেই যেসব এলাকা নিয়ন্ত্রণ নিয়েছিল - সেখান থেকে তারা সরে যাচ্ছে এবং বিপুল পরিমাণ সামরিক সরঞ্জাম ও গোলাবারুদ ফেলে গেছে।\n\nইউক্রেন বলছে, তারা এ পর্যন্ত ৩,০০০ বর্গ কিলোমিটারেরও বেশি এলাকা পুনর্দখল করেছে। বিবিসি এসব দাবি যাচাই করতে পারেনি।\n\nতবে ক্রেমলিনের একজন মুখপাত্র এসব খবরকে তেমন গুরুত্ব দেননি । তিনি বলেন, ইউক্রেন অভিযানের শুরুতেই যেসব লক্ষ্য স্থির করা হয়েছিল তা অর্জন না করা পর্যন্ত তাদের সামরিক কার্যক্রম চলবে।\n\nরাশিয়া আরো বলছে, ইউক্রেন যে এলাকাগুলো পুনর্দখল করেছে সেসব এলাকায় তারা আঘাত হানছে। এর মধ্যে ইজিয়াম ও কুপিয়ানস্ক শহরও রয়েছে।\n\nইউক্রেনীয় বাহিনী শনিবার এ দুটি শহর পুনর্দখল করে। রাশিয়া শহর দুটি থেকে তাদের বাহিনীর সরে যাবার খবর নিশ্চিত করে বলেছে এর ফলে তারা নতুন করে দলবদ্ধ হবার সুযোগ পাবে।",
    "ইউক্রেন যুদ্ধের গতিপ্রকৃতি পশ্চিমাদের জন্য ঝুঁকির কারণ হবে": "ইউক্রেন যুদ্ধের গতিপ্রকৃতি যেদিকে যাচ্ছে তাতে এই যুদ্ধ সহসাই থামবে না বলে মনে করছেন বিশ্লেষকরা। দীর্ঘমেয়াদে যুদ্ধ চললে তা ইউক্রেনের মিত্র পশ্চিমা দেশগুলোর জন্য ঝুঁকি তৈরি করতে পারে। বিশ্লেষকেদের অনেকেই সতর্ক করে বলেছেন, যেসব দেশ ইউক্রেনকে সামরিক ও অর্থনৈতিক সহায়তা দিচ্ছে, দীর্ঘদিন ধরে যুদ্ধ চললে সেসব দেশের জনগণ ক্ষুব্ধ হতে পারে। বিশেষত যুদ্ধের কারণে মূল্যস্ফীতি বাড়লে ও অর্থনৈতিকসংকট জোরদার হলে এই ঝুঁকি আরও বেড়ে যাওয়ার আশঙ্কা রয়েছে। ফলে সেসব দেশও রাজনৈতিক সংকটে পড়তে পারে।\n\nআরেকটি ঝুঁকি হলো তাইওয়ান পরিস্থিতি। তাইওয়ানকে ঘিরে যুক্তরাষ্ট্র ও চীনের ভূরাজনৈতিক উত্তেজনা সীমা ছাড়ালে ইউক্রেন যুদ্ধ নিয়ে মানুষের আগ্রহ কমতে পারে। তাই যুদ্ধ বন্ধ ও শান্তির জন্য আলোচনা এগিয়ে নিতে এই পরিস্থিতি ইউক্রেনের প্রেসিডেন্ট ভলোদিমির জেলেনস্কির ওপর চাপ বাড়াতে পারে বলেও বিশ্লেষকদের অনেকের মত।",
    "Russia Ukraine War: ইউক্রেনে বড় ধরনের যুদ্ধাপরাধ ঘটিয়েছে রুশ সেনা: রাষ্ট্রসংঘ": "Ukraine war-এ বড় সড় যুদ্ধাপরাধ করেছে রাশিয়া। যুদ্ধ চলার সাত মাসের মাথায় একথা জানাল রাষ্ট্রসংঘ। গত মে মাসে এই নিয়ে তদন্তের জন্য একটি কমিটি তৈরি করেছিল রাষ্ট্রসংঘ। সেই কমিটির রিপোর্টেই রুশ সেনার যুদ্ধাপরাধের বিষয়টি উঠে এসেছে বলে খবর সূত্রের। এর মধ্যে অসামরিক এলাকায় বোমাবর্ষণ, নিরীহ নিরস্ত্র ইউক্রেনবাসীকে হত্যার বিষয়টি আছে বলেও জানা গিয়েছে।",
    "রাশিয়া-ইউক্রেন যুদ্ধ: বিচ্ছিন্নতাবাদী পরিচালিত শহর দোনেৎস্কে ভয়াবহ বিস্ফোরণে ১৩ জন নিহত": "রাশিয়া-ইউক্রেন যুদ্ধ: বিচ্ছিন্নতাবাদী পরিচালিত শহর দোনেৎস্কে ভয়াবহ বিস্ফোরণে ১৩ জন নিহত\n\n২০ সেপ্টেম্বর ২০২২\n\nছবির উৎস, TELEGRAM/ITSDONETSK ছবির ক্যাপশান, দোনেৎস্কে বিস্ফোরণ পরবর্তী সময়।\n\nপূর্ব ইউক্রেনে বিচ্ছিন্নতাবাদী নিয়ন্ত্রিত শহর দোনেৎস্কে ধারাবাহিক বিস্ফোরণে ১৩ জন নিহত এবং আরো অনেকে আহত হয়েছে বলে জানিয়েছেন এর রাশিয়া সমর্থিত মেয়র।\n\nআলেক্সি কুলেমজিন সেজন্যে ইউক্রেনের গোলাবর্ষণকে দায়ী করেছেন। ইউক্রেনের কর্মকর্তারা এখনো পর্যন্ত এ বিষয়ে কোন মন্তব্য করেনি।\n\nদুই হাজার চৌদ্দ সাল থেকে রাশিয়া সমর্থিত 'প্রক্সি' কর্তৃপক্ষ দ্বারা নিয়ন্ত্রিত দোনেৎস্ক।\n\nশহরটিকে টার্গেট করার জন্য তারা বারবার ইউক্রেনীয় বাহিনীর বিরুদ্ধে অভিযোগ করে আসছে।\n\nস্থানীয় কর্তৃপক্ষ জানিয়েছে যে শহরের পশ্চিমের একটি গ্রাম থেকে দোনেৎস্কের কুইবিশেভস্কি অংশে নয়টি গোলা ছোঁড়া হয়েছিল।\n\nতবে ইউক্রেনের পূর্বাঞ্চলের বিচ্ছিন্নতাবাদী অধ্যুষিত এলাকা থেকে কোন ঘটনা স্বাধীনভাবে যাচাই করা বেশ কঠিন।\n\nসম্পূর্ণ ইচ্ছাকৃতভাবে একটি বাসস্টপ, দোকান এবং একটি ব্যাংকে বেসামরিক নাগরিকদের লক্ষ্যবস্তু করা হয়েছে বলে স্থানীয় নেতা ডেনিস পুশিলিন ইউক্রেনের বিরুদ্ধে অভিযোগ করেছেন।\n\nরুশ বাহিনী ফেব্রুয়ারিতে ইউক্রেনে আক্রমণ শুরু করার পর থেকে আরও দক্ষিণে দোনেৎস্ক অঞ্চলের এলাকাগুলো দখল করলেও ইউক্রেনের সেনাবাহিনীকে শহরের উপকণ্ঠ থেকে পুরোপুরি হঠিয়ে দেওয়ার জন্য তাদের বেশ লড়াই করতে হচ্ছে।\n\nছবির উৎস, Getty Images ছবির ক্যাপশান, মুক্ত করা শহর ইজিয়ামে গণকবর থেকে ৪৫০ টি মৃতদেহ খুঁজে পাওয়া গেছে।\n\nদক্ষিণের পাশাপাশি ইউক্রেনীয় বাহিনী উত্তর-পূর্বে পাল্টা আক্রমণ শুরু করেছে এবং তাদের সবচেয়ে নাটকীয় অগ্রগতি এসেছে এই মাসে উত্তর খারকিভ অঞ্চলে।\n\nলুহানস্ক অঞ্চলের প্রধান সেরহি হাইদাই একটি ভিডিও শেয়ার করেছেন যাতে দেখা যাচ্ছে ইউক্রেনীয় ট্যাংক একটি ভাসমান ব্রিজ পার হচ্ছে। তিনি বলেছেন ইউক্রেন এখন ওসকিল নদীর বাম তীর নিয়ন্ত্রণ করছে যাকে উত্তর-পূর্ব ইউক্রেনের সম্মুখ ভাগ হিসাবে দেখা হয়।\n\nইউক্রেনীয় বাহিনী যদি ওসকিলের পূর্ব দিক নিয়ন্ত্রণ করতে সক্ষম হয় তবে এটি একটি বড় ধরনের অগ্রগতি হবে।\n\nমি. হাইদাই বলেছেন পরবর্তী টার্গেট হবে লাইমান শহরকে মুক্ত করা, যেটি মে মাসে রুশ বাহিনী দখল করে নিয়েছে।\n\nরবিবার গভীর রাতে প্রেসিডেন্ট ভলোদিমির জেলেনস্কি তার রাত্রিকালীন ভাষণে বলেছেন যে সাম্প্রতিক দিনগুলি একটু ঝিমিয়ে পড়া স্থবির বলে মনে হতে পারে। \"তবে কোনও স্থবিরতা থাকবে না। এর পরে যা ঘটবে তার জন্য প্রস্তুতি রয়েছে... ইউক্রেনকে অবশ্যই মুক্ত হতে হবে, পুরোটাই।\"\n\nসোমবার দক্ষিণে একটি পারমাণবিক কেন্দ্রকে লক্ষ্যবস্তু করার জন্য রাশিয়ার বিরুদ্ধে অভিযোগ আনা হয়েছে।\n\nইউক্রেনের রাষ্ট্রীয় পারমাণবিক কেন্দ্র নিয়ন্ত্রক সংস্থা এনারহোয়াটম বলেছে, পারমাণবিক চুল্লি থেকে তিনশ মিটার দূরে একটি রকেট এসে পড়েছে।\n\nমাইকোলাইভ অঞ্চলে অবস্থিত সাউথ প্ল্যান্ট বলে পরিচিত পারমানবিক কেন্দ্রটি দেশের দ্বিতীয় বৃহত্তম।\n\nছবির উৎস, Getty Images ছবির ক্যাপশান, যুদ্ধের শুরুতে ইউরোপের সবচেয়ে বড় পারমাণবিক কেন্দ্র জাপোরিশা দখল করে নেয় রাশিয়া।\n\nজাতিসংঘের আন্তর্জাতিক পারমাণবিক শক্তি সংস্থা আইএইএ বলছে, এনারহোয়াটম তাদের জানিয়েছে রকেট হামলায় সাময়িকভাবে বিদ্যুৎ সংযোগ ব্যাহত হয়েছে। কিন্তু কেন্দ্রটি গ্রিডের সাথে সংযুক্ত রয়েছে। তিনটি চুল্লির সবগুলো স্বাভাবিকভাবে কাজ করছে।\n\nযুদ্ধের শুরুতে রুশ বাহিনী ইউক্রেনের এবং ইউরোপের সবচেয়ে বড় পারমাণবিক কেন্দ্র জাপোরিশা দখল করে নেবার পর থেকে কেন্দ্রটি বারবার গোলাবর্ষণের শিকার হয়েছে।\n\nএটিকে রক্ষা করার জন্য আইএইএ একটি নিরাপত্তা অঞ্চল তৈরি করার আহ্বান জানিয়েছে। আইএইএ বলেছে সেখানে পরিস্থিতি \"নাজুক ও অনিশ্চিত\"। এর ছয়টি চুল্লি বন্ধ অবস্থায় রয়েছে, তবে নিরাপদ থাকার জন্য প্রয়োজনীয় শক্তি পাচ্ছে।\n\nওদিকে মুক্ত করা শহর ইজিউমে গণকবর থেকে ৪৫০ টি মৃতদেহ আবিষ্কার হওয়ার পর যুদ্ধাপরাধের অভিযোগ অস্বীকার করেছে ক্রেমলিন।\n\nএর পরপরই ইউরোপীয় ইউনিয়নের প্রেসিডেন্সি রাশিয়ার আগ্রাসনের জন্য একটি আন্তর্জাতিক ট্রাইব্যুনালের গঠনের জন্য আহ্বান জানিয়েছে। বর্তমানে প্রেসিডেন্সির দায়িত্বে রয়েছে চেক প্রজাতন্ত্র।\n\nক্রেমলিনের মুখপাত্র দিমিত্রি পেসকভ বলেছেন \"এটি পুরো মিথ্যা এবং অবশ্যই আমরা এই গল্পের সত্যকে তুলে ধরবো\"।\n\nছবির উৎস, Getty Images ছবির ক্যাপশান, ২৪ ফেব্রুয়ারি ইউক্রেনে হামলা চালায় রাশিয়া।\n\nপ্রেসিডেন্ট ভ্লাদিমির পুতিন শুক্রবার বলেছেন যে, ইউক্রেনের পূর্বে রাশিয়ার যে সামরিক পরিকল্পনা রয়েছে, ইউক্রেনের পাল্টা আক্রমণ তাতে কোন পরিবর্তন আনবে না।\n\nমস্কোর প্রতিরক্ষা মন্ত্রণালয় সোমবার একটি ভিডিও পোস্ট করেছে। তারা বলছে এতে দেখা যাচ্ছে রাশিয়ার হেলিকপ্টার ইউক্রেনের সেনা ও সরঞ্জাম ধ্বংস করছে।\n\nতবে যুক্তরাজ্যের প্রতিরক্ষা গোয়েন্দা সংস্থার তথ্য মতে রাশিয়া খুব সম্ভবত গত দশ দিনে ইউক্রেনে চারটি যুদ্ধবিমান হারিয়েছে।\n\nকারণ ইউক্রেনের অগ্রগতির চাপের মুখে রাশিয়ার বিমানবাহিনী স্থল বাহিনীকে সাহায্য করার জন্য আরও বেশি ঝুঁকি নিচ্ছে।\n\nগবেষণা সংস্থা দ্যা ইন্সটিটিউট ফর দ্যা স্টাডি অফ ওয়ার বলছে যে, রাশিয়া তার প্রচলিত সামরিক ইউনিটের পরিবর্তে \"অনিয়মিত স্বেচ্ছাসেবক এবং প্রক্সি বাহিনীর\" উপর ক্রমাগতভাবে নির্ভর করছে।\n\nরাশিয়া বলে আসছে যে, তারা ইউক্রেনে নব্য-নাৎসিদের বিরুদ্ধে লড়াই করছে। যদিও এই দাবি ব্যাপকভাবে খারিজ করে দেয়া হয়েছে।\n\nজাতিসংঘ বলছে, ২৪শে ফেব্রুয়ারি ইউক্রেনে আক্রমণ শুরুর পর থেকে প্রায় ছয় হাজার বেসামরিক নাগরিকের মৃত্যু হয়েছে, আট হাজারের বেশি আহত হয়েছে এবং ৭০ লাখের বেশি ইউক্রেনীয় পুরো ইউরোপজুড়ে শরণার্থী হয়ে পড়েছে।\n\nপ্রকৃত বেসামরিক নাগরিক মৃত্যুর সংখ্যা অনেক বেশি বলে ধারণা করা হচ্ছে। হাজার হাজার যোদ্ধা নিহত বা আহত হয়েছে।\n\nবিশ্বব্যাপী জ্বালানি সরবরাহকারী রাশিয়া পশ্চিমা দেশগুলোর সাথে একটি অর্থনৈতিক লড়াইয়ে জড়িয়ে পড়েছে।",
    "ইউক্রেন যুদ্ধের কারণে সৃষ্ট সংকট মোকাবিলায় ৬ প্রস্তাব প্রধানমন্ত্রীর": "ইউক্রেন যুদ্ধের কারণে সৃষ্ট সংকট মোকাবিলায় বৈশ্বিক সংহতির আহ্বান জানিয়েছেন প্রধানমন্ত্রী শেখ হাসিনা। তিনি বলেন, এ যুদ্ধ বৈশ্বিক অর্থনীতি বিপর্যস্ত করেছে এবং কোভিড-১৯ পরিস্থিতি কাটিয়ে ওঠা ও এসডিজি বাস্তবায়ন প্রক্রিয়ার ক্ষেত্রে নতুন চ্যালেঞ্জ যোগ করেছে।\n\nপ্রধানমন্ত্রী গ্লোবাল ক্রাইসিস রেসপন্স গ্রুপ (জিসিআরজি) চ্যাম্পিয়নদের সঙ্গে মহাসচিব আয়োজিত গোলটেবিল বৈঠকে যুদ্ধের অবসান ঘটাতে ছয় দফা প্রস্তাব উত্থাপনকালে এ কথা বলেন।\n\nতিনি বলেন, এই রক্তক্ষয়ী ও বিপর্যয়কর সংকটের অবসানের উপায় খুঁজে বের করতে হবে। বিভিন্ন নিষেধাজ্ঞা ও পাল্টা নিষেধাজ্ঞা বিশ্বজুড়ে মানুষকে গভীরভাবে আঘাত করছে। বিশেষ করে সরাসরি সংঘাতের সংশ্লিষ্ট দেশগুলো এবং উন্নয়নশীল ও স্বল্পোন্নত বিশ্বের মানুষকে বেশি আঘাত করছে।\n\nপ্রধানমন্ত্রী বলেন, ইউক্রেনের যুদ্ধের অব্যাহত ও প্রসারণশীল প্রভাব এবং যুগপৎ অন্যান্য সংকট আমাদের সমাজ ও অর্থনীতিতে গভীর ক্ষত সৃষ্টি করেছে। বিশেষ করে এটি উন্নয়নশীল দেশগুলো এবং আমাদের কোভিড পরিস্থিতি কাটিয়ে ওঠার প্রচেষ্টা ও এসডিজি বাস্তবায়ন প্রক্রিয়ায় অনেক নতুন চ্যালেঞ্জ যুক্ত করেছে।\n\nশেখ হাসিনা বলেন, তবু কোনো একক দেশ একা এসব চ্যালেঞ্জ মোকাবিলা করতে পারবে না। এ মুহূর্তে আমাদের সবচেয়ে বেশি প্রয়োজন দৃঢ় রাজনৈতিক অঙ্গীকার ও বৈশ্বিক সংহতি। আমি এ বিষয়ে কয়েকটি সুনির্দিষ্ট চিন্তা আপনাদের সঙ্গে শেয়ার করতে চাই।\n\nপ্রধানমন্ত্রী তার প্রথম প্রস্তাবে বলেন, বিশ্বনেতৃবৃন্দকে বৈশ্বিক আর্থিক ও অর্থনৈতিক অস্থিরতা মোকাবিলা করতে হবে। জি-৭, জি-২০, ওইসিডি, আইএফআই ও এমডিবিকে এখন তাৎক্ষণিক উদ্বেগগুলো মোকাবিলার প্রচেষ্টা জোরদার করতে হবে। এগুলোর মধ্যে রয়েছে এসডিজি অর্থায়নের অভাব, সীমিত আর্থিক সংস্থান, ক্রমহ্রাসমান ওডিএ এবং ঋণ পরিষেবা।\n\nপ্রধানমন্ত্রী বলেন, দ্বিতীয়ত মহাসচিব ব্ল্যাক 'সি' গ্রেইন উদ্যোগ গ্রহণের ক্ষেত্রে গুরুত্বপূর্ণ ভূমিকার জন্য আমরা আপনাকে সাধুবাদ জানাই। আমরা সংঘাতের সময় খাদ্য উৎপাদন ও বিতরণ ব্যবস্থাকে ক্ষতির হাত থেকে দূরে রাখার জন্য ভবিষ্যতের যে কোনো উদ্যোগকে সমর্থন করতে প্রতিশ্রুতিবদ্ধ।\n\nতৃতীয় প্রস্তাবে প্রধানমন্ত্রী বলেন, বিশ্ববাণিজ্য পুনরুজ্জীবিত করার জন্য সাহসী ও ব্যাপক পদক্ষেপের প্রয়োজন। বিশ্ববাণিজ্য ও রপ্তানি আয়ে নিম্ন ও মধ্যমআয়ের দেশগুলোর ন্যায্য অংশীদারত্ব নিশ্চিত করা অপরিহার্য।\n\nপ্রধানমন্ত্রী তার চতুর্থ প্রস্তাবে বলেন, উৎপাদনশীলতা বাড়াতে এবং কার্যকর খাদ্য সংরক্ষণ ও বিতরণ ব্যবস্থার জন্য উন্নয়নশীল দেশগুলোর কৃষি খাতে বিনিয়োগ বাড়াতে হবে। নতুন ব্যবসার সুযোগ তৈরি করতে প্রযুক্তি সহায়তা, বর্ধিত ওডিএ এবং রেয়াতি অর্থায়নের লক্ষ্যে আমাদের আরও জিটুজি ও বিটুবি সহযোগিতার প্রয়োজন।\n\nপঞ্চমত তিনি বলেন, জলবায়ু সহযোগিতার জন্য বৈশ্বিক কাঠামোকে আরও কার্যকর ও ন্যায্য করতে হবে।\n\nষষ্ঠ দফায় প্রধানমন্ত্রী বলেন, আমাদের আসন্ন কপ-২৭ এর সুযোগটি সবচেয়ে ঝুঁকিপূর্ণ দেশগুলোর উদ্বেগ নিরসনে কাজে লাগানো উচিত। আমরা আমাদের অংশীদারদের সঙ্গে কাজ করতে চাই। যাতে সার্বিক উপায়ে জ্বালানি নিরাপত্তার সমস্যা মোকাবিলায় প্রয়েজনীয় উদ্দীপনা সৃষ্টি করা যায়।\n\nপ্রধানমন্ত্রী জাতিসংঘ মহাসচিবকে তার নিরন্তর প্রচেষ্টার জন্য অভিনন্দন জানিয়ে বলেন, তিনি বিশ্বাস করেন যে, তার প্রচেষ্টায় কিছু অগ্রগতি হয়েছে। তিনি আশা প্রকাশ করেন, শিগগির এ ব্যাপারে একটি পারস্পরিকভাবে গ্রহণযোগ্য সমাধানে পৌঁছানো যাবে।\n\nতিনি বলেন, আমরা সে লক্ষ্যে আপনার প্রচেষ্টা জোরদার করতে আপনার নির্দেশনার ওপর আস্থা অব্যাহত রাখব।\n\n\n\nপ্রধানমন্ত্রী সংকট মোকাবিলায় জাতিসংঘের ব্যবস্থাকে গতিশীল করার জন্য জাতিসংঘ মহাসচিবকে ধন্যবাদ জানিয়ে বলেন, ‘আমাদের সামনে উত্থাপিত তিনটি নীতি গুরুত্বপূর্ণ নীতি-নির্দেশনা প্রদান করে। আমরা এই সংকট থেকে বেরিয়ে আসতে সঠিক নীতি বিকল্পগুলো সামনে আনতে অন্য অংশীদারদের সঙ্গে কাজ করতে প্রস্তুত রয়েছি।\n\nতিনি বলেন, বাংলাদেশে সামষ্টিক অর্থনৈতিক স্থিতিশীলতা নিশ্চিত করতে এবং মূল্যস্ফীতি নিয়ন্ত্রণে সুনির্দিষ্ট রাজস্ব ও আর্থিক ব্যবস্থা গ্রহণ করা হয়েছে।\n\nতিনি বলেন, ‘আমাদের সামাজিক নিরাপত্তাবেষ্টনী কর্মসূচিগুলো বহুগুণে সম্প্রসারিত করা হয়েছে। কৃষি, এমএসএমই ও অন্যান্য দুর্বল খাতের জন্য সুনির্দিষ্ট লক্ষ্য অর্জনে সহায়তা প্রদান করা হচ্ছে। আমরা আমাদের জ্বালানি উৎসসমূহের ক্ষেত্রে নবায়নযোগ্য জ্বালানির অংশ বাড়ানোর জন্য সুনির্দিষ্ট পরিকল্পনাও গ্রহণ করেছি।\n\nসূত্র: বাসস",
    "ইউক্রেন ইস্যুতে পুতিনের পক্ষ নিলেন ইতালির সাবেক প...": "",
    "ইউক্রেনের জন্য হিমার্স ক্ষেপণাস্ত্রের উৎপাদন বাড়াচ্ছে যুক্তরাষ্ট্র": "এবার যুক্তরাষ্ট্রের পক্ষ থেকে ঘোষণা এল, ইউক্রেনের জন্য হিমার্সের উৎপাদন বাড়াচ্ছে তারা। মার্কিন সংবাদমাধ্যম নিউজ উইকের প্রতিবেদনে বলা হয়েছে, ইউক্রেনকে সাহায্য করার জন্য হিমার্সের উৎপাদন বাড়াচ্ছে ওয়াশিংটন। মার্কিন প্রতিরক্ষা দপ্তর পেন্টাগনের একজন কর্মকর্তার বরাতে এ খবর জানানো হয়েছে।\n\nআরকানসাস রাজ্যের ক্যামডেন শহরে রয়েছে মার্কিন অস্ত্র নির্মাতা প্রতিষ্ঠান লকহিড মার্টিনের একটি কারখানা। সম্প্রতি ওই কারখানা পরিদর্শন করেছেন মার্কিন প্রতিরক্ষা দপ্তরের অ্যাকুইজিশনবিষয়ক আন্ডার সেক্রেটারি উইলিয়াম লাপ্লানতে। হিমার্স ও গাইডেড মাল্টিপল লঞ্চ রকেট সিস্টেমস (জিএমএলআরএস) তৈরি করে লকহিড মার্টিন। প্রতিরক্ষা মন্ত্রণালয়ের এক সংবাদ বিজ্ঞপ্তিতে বলা হয়েছে, কারখানা পরিদর্শন শেষে লাপ্লানতে হিমার্সের উৎপাদন বাড়ানোর এ ঘোষণা দিয়েছেন।\n\nরুশ বাহিনীকে মোকাবিলায় ইউক্রেনীয় বাহিনীর জন্য গুরুত্বপূর্ণ ভূমিকা পালন করছে যুক্তরাষ্ট্রের সরবরাহ করা ক্ষেপণাস্ত্র হিমার্স। গত শুক্রবার মার্কিন প্রতিরক্ষা মন্ত্রণালয়ের বিজ্ঞপ্তিতে বলা হয়েছে, ইউক্রেন এখনো হালকা ওজনের ও কাঁধে বহনযোগ্য ওই অস্ত্র মোতায়েন করেছে। এর মাধ্যমে লক্ষ্যবস্তুতে সুনির্দিষ্ট হামলাও চালানো যায়।",
    "রাশিয়ার ওপর নিষেধাজ্ঞা ইউরোপের জন্য হিতে বিপরীত হয়েছে: হাঙ্গেরির প্রধানমন্ত্রী": "আল-জাজিরার খবরে বলা হয়, জ্বালানির মূল্যবৃদ্ধি ইস্যুতে দেশটির পার্লামেন্টে কথা বলেছেন প্রধানমন্ত্রী ভিক্টর অরবান। এ সময় তিনি বলেন, সংকটের কারণে ইউরোপে বিভিন্ন দেশে সরকার পতনে অবাক হওয়ার মতো কিছু নেই। মূলত রোববার ইতালিতে অনুষ্ঠিত পার্লামেন্ট নির্বাচনের প্রতি ইঙ্গিত করে এ কথা বলেছেন তিনি।\n\nমূল্যস্ফীতিসহ নানামুখী অর্থনৈতিক চ্যালেঞ্জের মুখে গত জুলাইয়ে ইতালির প্রধানমন্ত্রী মারিও দ্রাগির পদত্যাগের পর এ নির্বাচনের আয়োজন করা হয়। এর আগে বিভিন্ন অভিযোগে জেরে যুক্তরাজ্যের প্রধানমন্ত্রীর পদ ছাড়তে হয়েছে বরিস জনসনকে।\n\nপার্লামেন্টে হাঙ্গেরির প্রধানমন্ত্রী বলেন, প্রতিবেশী দেশ ইউক্রেনে যুদ্ধ দীর্ঘমেয়াদি হবে। এ জন্য হাঙ্গেরিকে প্রস্তুত থাকতে হবে। এই যুদ্ধের কারণে ইউক্রেনের অনেক অবকাঠামো ক্ষতিগ্রস্ত হয়েছে। হাজারো মানুষ প্রাণ হারিয়েছে। লাখো মানুষ তার আবাস ছাড়তে বাধ্য হয়েছে।",
    "ইউক্রেন ও রাশিয়া যুদ্ধের অবসান চাই: প্রধানমন্ত্রী": "ইউক্রেন ও রাশিয়া যুদ্ধের অবসান চাই: প্রধানমন্ত্রী\n\nবিজনেস আওয়ার প্রতিবেদক: সংকট ও বিরোধ নিরসনে সংলাপের ওপর সর্বোচ্চ গুরুত্ব দিয়ে শান্তিপূর্ণ বিশ্ব গড়তে অস্ত্র প্রতিযোগিতা, যুদ্ধ ও নিষেধাজ্ঞা বন্ধ করতে বিশ্ব সম্প্রদায়ের প্রতি আহ্বান জানিয়েছেন প্রধানমন্ত্রী শেখ হাসিনা।\n\nশুক্রবার (২৩ সেপ্টেম্বর) যুক্তরাষ্ট্রের নিউইয়র্কের স্থানীয় সময় বিকেলে (বাংলাদেশ সময় রাত ৩টা ২৭ মিনিট) সাধারণ পরিষদের ৭৭তম অধিবেশনে বাংলায় দেওয়া ভাষণে প্রধানমন্ত্রী এ আহ্বান জানান।\n\nপ্রধানমন্ত্রী বলেন, ইউক্রেন-রাশিয়া যুদ্ধ এবং অর্থনৈতিক নিষেধাজ্ঞা ও পাল্টা নিষেধাজ্ঞার ফলে সরবরাহ ব্যবস্থায় ব্যাঘাত এবং জ্বালানি, খাদ্যসহ নানা ভোগ্যপণ্যের অস্বাভাবিক দাম বেড়েছে। এ কারণে, আমাদের মতো অর্থনীতি মারাত্মক চাপের মুখে পড়েছে। মূল্যস্ফীতি বেড়েছে। এ অবস্থা কাটিয়ে ওঠার জন্য আমরা বিভিন্ন উদ্যোগ নিয়েছি।\n\nতিনি বলেন, আমরা ইউক্রেন ও রাশিয়া যুদ্ধের অবসান চাই। নিষেধাজ্ঞা, পাল্টা-নিষেধাজ্ঞার মাধ্যমে একটি দেশকে শাস্তি দিতে গিয়ে নারী, শিশুসহ ও গোটা মানবজাতিকেই শাস্তি দেওয়া হয়। এর প্রভাব কেবল একটি দেশেই সীমাবদ্ধ থাকে না বরং সব মানুষের জীবন-জীবিকা মহাসংকটে পতিত হয়। মানবাধিকার লঙ্ঘিত হয়। মানুষ খাদ্য, বাসস্থান, চিকিৎসা, শিক্ষা থেকে বঞ্চিত হয়। বিশেষ করে, শিশুরাই বেশি কষ্ট ভোগ করে। তাদের ভবিষ্যৎ অন্ধকারে হারিয়ে যায়।\n\nবিজনেস আওয়ার/ ২৪ সেপ্টেম্বর,২০২২/এসএস",
    "ইউক্রেন যুদ্ধ নিয়ে যে সতর্কবার্তা দিল উজবেকিস্তানের শীর্ষ ইসলামী কর্তৃপক্ষ": "উজবেকিস্তানের শীর্ষ ইসলামী কর্তৃপক্ষ মুসলিম বোর্ড উজবেকদের ইউক্রেনের সংঘাতে না জড়ানোর আহ্বান জানিয়েছে। বার্তা সংস্থা রয়টার্স শুক্রবার এক প্রতিবেদনে এ তথ্য জানিয়েছে।\n\nদ্য মুসলিম বোর্ডের দাবি, রাশিয়ার সেনাবাহিনী ইউক্রেনের বিরুদ্ধে যুদ্ধে যোগ দেওয়া ‍বিদেশিদের দ্রুত নাগরিকত্ব দেওয়ার ঘোষণা দিলেও এই ধরনের কর্মকাণ্ড হবে ইসলামী বিশ্বাসের পরিপন্থি।\n\nমুসলিম বোর্ড এক বিবৃতিতে জানিয়েছে, কিছু ‘সন্ত্রাসী সংগঠনের’ সদস্যরা ’জিহাদ’ বা পবিত্র যুদ্ধের অজুহাতে ইউক্রেন সংঘাতে লড়াই করার জন্য মুসলমানদের নিয়োগ করছে।\n\nকিন্তু প্রকৃতপক্ষে একজন মুসলমানের জন্য তাদের স্বদেশ রক্ষা করা ছাড়া কোনো সামরিক অভিযানে অংশগ্রহণ করা জায়েজ হয় বলে মুসলিম বোর্ড জানিয়েছে ।\n\nচলতি সপ্তাহেই উজবেকিস্তানের রাষ্ট্রের কৌঁসুলিরা জানায়, অন্য দেশের যুদ্ধে লড়াই করা নাগরিকদের উজবেক আইনের অধীনে ফৌজদারি বিচারের মুখোমুখি হতে হবে। এর পরই উজবেকিস্তানের শীর্ষ ইসলামী কর্তৃপক্ষ এই মন্তব্য করল।",
    "পশ্চিমাদের কাছ থেকে আরও অস্ত্র চাইছে ইউক্রেন": "রাশিয়ার বিরুদ্ধে প্রতিরোধ যুদ্ধ চালিয়ে যেতে ইউক্রেনের পররাষ্ট্রমন্ত্রী দিমিত্রি কুলেবা পশ্চিমা দেশগুলোকে আরও অস্ত্র সরবরাহ করার আহ্বান জানিয়েছেন। সোমবার ( ১৯ সেপ্টেম্বর) দিমিত্রি কুলেবা এ আহ্বান জানান।\n\nব্লুমবার্গ টেলিভিশনকে দেওয়া এক সাক্ষাত্কারে দিমিত্রি কুলেবা বলেন, ইউক্রেন রাশিয়ার গত ২৪ ফেব্রুয়ারি থেকে শুরু হওয়া আগ্রাসনকে প্রত্যাখ্যান করছে। এসময় তিনি সম্প্রতি বিভিন্ন অঞ্চল পুনর্দখলের কথা তুলে ধরেন।\n\nতিনি বলেন, ইউক্রেনের পাল্টা আক্রমণ ‘সকলের কাছে একটি স্পষ্ট বার্তা দেয় যে তারা কাজ করছেন’। তিনি আরও বলেন, ‘ইউক্রেনকে অস্ত্র দিয়ে সাহায্য করার অর্থ হবে আমরা প্রেসিডেন্ট পুতিন ও তার সেনাবাহিনীকে আমাদের ভূখণ্ডে পরাজিত করতে পারি’। কুলেবা নিউইয়র্কে এসব কথা বলছিলেন যেখানে তিনি জাতিসংঘের বার্ষিক সাধারণ সভায় অংশ নেবেন।\n\nদিমিত্রি কুলেবা বলেন, সম্প্রতি পাল্টা আক্রমণ ছিল ‘পুঙ্খানুপুঙ্খভাবে পরিকল্পিত ও সুচিন্তিত সামরিক অভিযান’।\n\nইউক্রেনের পররাষ্ট্রমন্ত্রী আরও বলেন, প্রেসিডেন্ট পুতিন খুব সম্ভবত নভেম্বরে মেয়াদ শেষ হতে যাওয়া শস্য রপ্তানি চুক্তি রোধ করার চেষ্টা করবেন। তবে ইউক্রেন চুক্তির মেয়াদ বাড়ানোর জন্য রাশিয়ার ওপর চাপ প্রয়োগে এশিয়ান ও আফ্রিকান দেশগুলোর দৃষ্টি আকর্ষণ করছে।\n\nগত সপ্তাহে, মার্কিন প্রেসিডেন্ট জো বাইডেন বলেন, ইউক্রেনকে আমেরিকান মজুদ থেকে আরও ৬০০ মিলিয়নের মতো অস্ত্র দেওয়া হবে। ইউক্রেন-রাশিয়া যুদ্ধ শুরু হওয়ার পর থেকে মার্কিন যুক্তরাষ্ট্র প্রায় ১৫ বিলিয়ন ডলারের সামরিক সহায়তা দিয়েছে ইউক্রেনকে।\n\nইউক্রেনের সম্প্রতি যুদ্ধক্ষেত্রের সাফল্যের কারণে পশ্চিমা দেশগুলোর কাছে বিধ্বংসী ট্যাংকের মতো ভারি অস্ত্র পাঠানোর জন্য আহ্বান করা হচ্ছে যদিও তারা এখনো তা সরবরাহ করতে অস্বীকার করছে।\n\nএকজন মার্কিন প্রতিরক্ষা কর্মকর্তা সোমবার সাংবাদিকদের বলেন যে ইউক্রেন পশ্চিমা অস্ত্রের দীর্ঘমেয়াদী প্রয়োজনীয়তার ওপর জোর দিচ্ছে কারণ সোভিয়েত যুগের অস্ত্র যেমন ট্যাংক ফুরিয়ে যাচ্ছে। তবে ওই কর্মকর্তা বলেন, পশ্চিমা ট্যাংকগুলো ভবিষ্যতের জন্য বিবেচনাধীন।\n\nসম্প্রতি ইউক্রেনের প্রেসিডেন্ট ভলোদিমির জেলেনস্কি দাবি করেন, তাদের সৈন্যরা আট হাজার বর্গকিলোমিটার এলাকা রাশিয়ার কাছ থেকে পুনরুদ্ধার করেছে। মূলত খারকিভ অঞ্চলের উত্তর-পূর্বাঞ্চলের বেশির ভাগ এলাকা পুনরুদ্ধার করেছে ইউক্রেনীয় বাহিনী। খারকিভ অঞ্চলে লজিস্টিক হাব হিসেবে ব্যবহার করা ওই শহর থেকে হাজার হাজার রুশ সেনা পালিয়েছে, এমন দাবি করছে ইউক্রেন। শহরটি থেকে বিপুল পরিমাণ গোলাবারুদ ও সামরিক সরঞ্জাম উদ্ধারের দাবিও জানায় ইউক্রেনের সেনারা।\n\nগত ২৪ ফেব্রুয়ারি ইউক্রেনে আগ্রাসন চালায় রাশিয়া। রাশিয়া এখনো দেশের প্রায় এক পঞ্চমাংশ দখল করে আছে দেশটির। কিন্তু বিশ্লেষকদের অনেকেই রুশ সেনাদের পশ্চাদপসরণকে ইউক্রেনের একটি গুরুত্বপূর্ণ সাফল্য হিসেবে বর্ণনা করছেন।\n\n৬ মাসের বেশি সময় ধরে চলছে ইউক্রেন-রাশিয়া যুদ্ধ। সম্প্রতি খারকিভে পাল্টা প্রতিরোধ যুদ্ধ গড়ে তোলে ইউক্রেনের সেনারা।\n\nসূত্র: ব্লুমবার্গ\n\nএসএনআর",
    "Viral Video: সেনার পোশাকে যুদ্ধক্ষেত্রে দাঁড়িয়েই বাজাচ্ছেন ভায়োলিন, ইউক্রেন শিল্পীতে মুগ্ধ নেটদুনিয়া": "ভিডিয়োয় দেখা গিয়েছে, বনদারেঙ্কো নামের ওই ব্যক্তি রয়েছেন সেনার পোশাকে। এক মাঠের মধ্যেই দাড়িয়ে রয়েছেন তিনি।\n\nকিয়েভ: ইউক্রনে সাত মাস ধরে হামলা চালাচ্ছে রাশিয়া। দুর্দিনে দেশের পাশে দাঁড়িয়ে ইউক্রেন সেনার পাশাপাশি সাধারণ নাগরিকরাও হাতে অস্ত্র তুলে নিয়েছেন। বিভিন্ন ক্ষেত্রের মানুষই রাশিয়ার হামলা ঠেকাতে যুদ্ধে সামিল হয়েছেন। ইউক্রেনের সে রকমই এক মিউজিয়ান যোগ দিয়েছিলেন যুদ্ধে। সেনার পোশাকে যুদ্ধক্ষেত্রেই রয়েছেন তিনি। যুদ্ধক্ষেত্রে দাঁড়িয়েই ভায়োলিন বাজিয়েছেন তিনি। সেই ঘটনার ভিডিয়ো এখন সোশ্যাল মিডিয়ায় ভাইরাল। তা দেখে দেশের দুর্দিনে যুদ্ধে নামা ওই মিউজিশিয়ানকে প্রশংসায় ভাসিয়েছেন নেটিজেনরা।\n\nইউক্রেনের অভ্যন্তরীন বিষয়ক মন্ত্রী অ্যান্টন গেরাশেঙ্কো নিজের টুইটার হ্যান্ডল থেকে শেয়ার করেছেন সেই ভিডিয়ো। শনিবার সেই ভিডিয়ো শেয়ার করার পর তা দেখা হয়েছে প্রায় সাড়ে চার লক্ষ বার। সেই ভিডিয়ো শেয়ার করে অ্যান্টন লিখেছেন, “স্ট্রিট মিউজিশিয়ান মইজে বনদারেঙ্কো এখন সেনাবাহিনীতে যোগ দিয়েছেন। যুদ্ধের ফ্রন্টলাইনে থাকার সময়ই ভায়োলিন বাজিয়েছেন তিনি। শুনে দেখুন কী সুন্দর সেই সুর।”\n\nভিডিয়োয় দেখা গিয়েছে, বনদারেঙ্কো নামের ওই ব্যক্তি রয়েছেন সেনার পোশাকে। এক মাঠের মধ্যেই দাড়িয়ে রয়েছেন তিনি। মাঠেই দাঁড়িয়ে ভায়োলিন বাজাচ্ছেন তিনি। সেই সুর সঙ্গীত প্রিয়দের মন নিশ্চিত ভাবে মুগ্ধ করবে।\n\nStreet musician Moisey Bondarenko who now serves in the Army, plays his violin right on the frontlines. Just listen how incredible it sounds! pic.twitter.com/oSEA54m4ZT — Anton Gerashchenko (@Gerashchenko_en) September 23, 2022\n\nসেই ভিডিয়ো দেখে মুগ্ধ হয়েছেন নেটিজেনরা। কেউ বলেছেন, অসাধারণ ভায়োলিন বাজান তিনি। যুদ্ধেক্ষেত্রে দাঁড়িয়ে ভায়োলিন বাজানোর সাহস দেখানোয় তাঁর প্রশংসায় পঞ্চমুখ নেটিজেনরা।",
    "পরিস্থিতি মোকাবিলায় সহায়তা চাইছে ইউক্রেন": "ইউক্রেনে আরও দ্রুত সহায়তা দেওয়ার জন্য আন্তর্জাতিক সম্প্রদায়ের কাছে আহ্বান জানিয়েছে, ইউক্রেনের প্রেসিডেন্ট ভলোদিমির জেলেনস্কি। পালটা আক্রমণের মাধ্যমে রুশ বাহিনীকে বিতাড়িত করার পর উত্তর-পূর্বাঞ্চলের খারকিভ অঞ্চলের পরিস্থিতি ‘স্থিতিশীল করছে’ বলে জানিয়েছেন তিনি। এক প্রতিবেদনে এমন তথ্য জানিয়েছে মার্কিন সংবাদমাধ্যম ভয়েজ অব আমেরিকা।\n\nএদিকে আগামী বছর ফসল সংগ্রহ ক্ষতির মুখে পড়ার আশঙ্কার প্রেক্ষাপটে বৈশ্বিক খাদ্য নিরাপত্তাহীনতা মোকাবেলায় বিশ্ব নেতারা মঙ্গলবার জরুরি প্রচেষ্টা চালানোর আহ্বান জানিয়েছেন।\n\nআবার যুক্তরাজ্যের প্রধানমন্ত্রী লিজ ট্রাস মঙ্গলবার এক বিবৃতিতে জানান, আগামী বছর ব্রিটেন ২০২২ সালে প্রতিশ্রুত ২৬০ কোটি ডলার বা তার চেয়ে বেশি সহায়তা প্রদান করবে।\n\nট্রাস আরও বলেন, ‘সাম্প্রতিক সপ্তাহগুলোতে ইউক্রেনের বিজয়গুলো খুবই অনুপ্রেরণাদায়ক। এই সাহসী মানুষগুলো বারবার সমালোচকদের মুখ বন্ধ করেছেন এবং দেখিয়ে দিয়েছেন, তারা সামরিক, অর্থনৈতিক ও রাজনৈতিক সহায়তা পেলে কী করতে পারেন।’\n\nনাম প্রকাশ না করার শর্তে যুক্তরাষ্ট্রের এক কর্মকর্তা জানান, ‘আমাদের কাছে যে তথ্য আছে, তাতে জানা গেছে, ইউক্রেনে ওয়াগনার বড় আকারের ক্ষয়ক্ষতির শিকার হয়েছে। মূলত তাদের তরুণ ও অনভিজ্ঞ যোদ্ধারা ভুক্তভোগী হয়েছেন, যার মধ্যে বিস্ময়ের কিছুই নেই।’\n\nবার্তা সংস্থা রয়টার্স জানিয়েছে, ক্রেমলিনের পক্ষ নিয়ে গোপন অভিযান পরিচালনার অভিযোগে ইতোমধ্যে ইউরোপীয় ইউনিয়ন ওয়াগনার গ্রুপের ওপর বিধিনিষেধ আরোপ করেছে।",
    "ইউক্রেনের ফার্স্ট লেডি বললেন, ব্রিটিশরা কড়ি গুনছে আর আমরা লাশ": "ইউক্রেনের ফার্স্ট লেডি ওলেনা জেলেনস্কি বলেছেন, ‘ব্রিটিশরা যখন কড়ি গুনছে, তখন ইউক্রেনীয়রা লাশ গুনছে।’ বিবিসিকে দেওয়া সাক্ষাৎকারে এক প্রশ্নের উত্তরে ওলেনা এ কথা বলেন।\n\nসাক্ষাৎকারে বিবিসির সাংবাদিক লরা কুয়েনসবার্গকে ইউক্রেনের ফার্স্ট লেডি বলেন, ইউক্রেন যুদ্ধের কঠিন অর্থনৈতিক প্রভাব মিত্রদেশগুলোর ওপর পড়েছে। তবে যুদ্ধে মানবিক ক্ষতির বিষয়টিকেই বেশি প্রকাশ করা গুরুত্বপূর্ণ ছিল। কিয়েভে ওই সাক্ষাৎকার রেকর্ড করা হয়েছে।\n\nইউক্রেনের ফার্স্ট লেডি কিছু ব্যক্তিগত কথাও বলেছেন ওই সাক্ষাৎকারে। তিনি বলেছেন, স্বামীর সঙ্গে তাঁর খুবই কম দেখা হয়; তবে তাঁরা প্রতিদিন কথা বলেন।",
    "রাশিয়া-ইউক্রেন যুদ্ধ: দখল-পুনর্দখলের পাল্টাপাল্টি...": "",
    "রাশিয়া-ইউক্রেন যুদ্ধ: উভয় চাপে জার্মানি": "",
    "রাশিয়া-ইউক্রেন তুমুল যুদ্ধ কয়েক বছর স্থায়ী হতে পারে": "সম্প্রতি ইউক্রেনের সেনারা রাশিয়া অধিকৃত খেরসনে পাল্টা আঘাত হেনেছেন। এ ঘটনা থেকে রাশিয়ার প্রেসিডেন্ট ভ্লাদিমির পুতিনকে অবশ্যই তাঁর আগের অনেক রাজনৈতিক নেতার মতো এই শিক্ষা গ্রহণ করতে হবে যে যুদ্ধ বেশির ভাগ ক্ষেত্রে আগে থেকে যেটা ধারণা করা হয়, তার থেকেও দীর্ঘস্থায়ী হয়।\n\nগত ২৪ ফেব্রুয়ারি রাশিয়া ইউক্রেনে আগ্রাসন শুরু করে। কিন্তু শুরু থেকেই পুতিন ও তাঁর সেনানায়কেরা ইউক্রেনে অপ্রত্যাশিত প্রতিরোধের মুখে পড়েছেন। ২৮ আগস্ট খেরসনে পাল্টাহামলার ঘটনাটি বিবেচনা করা যাক। ইউক্রেনের প্রেসিডেন্টের জ্যেষ্ঠ উপদেষ্টা ওলেক্সি আরেস্টোভিচ এ ঘটনাকে ‘শত্রুকে পিষে ফেলার জন্য ধীর হামলা’ বলে অভিহিত করেন।\n\nপ্রকৃতপক্ষে রাশিয়া-ইউক্রেন যুদ্ধ শিগগিরই শেষ হওয়ার কোনো লক্ষণ দেখা যাচ্ছে না।",
    "‘২০৩০ সাল পর্যন্ত চলবে ইউক্রেন যুদ্ধ’": "ইউক্রেন যুদ্ধ ২০৩০ সাল পর্যন্ত চলতে পারে বলে ভবিষ্যদ্বাণী করেছেন হাঙ্গেরির প্রধানমন্ত্রী ভিক্টর অরবান। ফ্রি রেডিও ইউরোপের বরাত দিয়ে রুশ সংবাদ মাধ্যম তাস রোববার এক প্রতিবেদনে এ তথ্য জানিয়েছে।\n\nঅরবান এক সপ্তাহ আগে তার ক্ষমতাসীন ফিডেজ পার্টির সঙ্গে রুদ্ধদার বৈঠকে কথা বলার সময় এ কথা বলেন। সম্প্রতি সেই কথোপকথনই সংবাদমাধ্যমে ফাঁস হয়েছে।\n\nএই সংঘাতে ইউক্রেন তার মোট ভূখণ্ডের এক তৃতীয়াংশ থেকে অর্ধেকই হারাতে পারে সতর্ক করেছেন অরবান।\n\nতিনি আরও বলেন, ইউক্রেনের সংকট স্থানীয় সংঘাত হিসেবে শুরু হলেও পশ্চিমাদের সম্পৃক্ততা এটিকে বৈশ্বিক বিষয়ে পরিণত করেছে।\n\nএদিকে, রাশিয়ার প্রতিরক্ষা মন্ত্রণালয় শনিবার জানিয়েছে, ইউক্রেনের অনেক জায়গায় ফের আক্রমণ শুরু করেছে রুশ বাহিনী।\n\nরুশ মন্ত্রণালয়ের মতে, রুশ বাহিনী খেরসন, মাইকোলাইভ, খারকিভ এবং দোনেৎস্ক অঞ্চলে হামলা শুরু করেছে।\n\nইউক্রেনীয় বাহিনী খেরসনের প্রাভডাইনের কাছে একটি ব্যর্থ আক্রমণ চালিয়েছিল বলেও রুশ পররাষ্ট্র মন্ত্রণালয় দাবি করেছে।\n\nতবে ইউরোপের বৃহত্তম পারমাণবিক বিদ্যুৎ কেন্দ্র জাপোরিঝিয়াতে বিকিরণ পরিস্থিতি স্বাভাবিক রয়েছে বলেও দাবি করেছে রুশ পররাষ্ট্র মন্ত্রণালয়।\n\nএতে বলা হয়েছে, শনিবার পারমাণবিক কাছে ইউক্রেনের গোলাগুলির দুটি ঘটনা ঘটেছে।\n\nপ্রসঙ্গত, সম্প্রতি রুশ বাহিনীকে দেশ থেকে তাড়ানোতে ইউক্রেন বর্তমানে বহুমুখী পাল্টা আক্রমণ চালাচ্ছে। এরই মধ্যে রাশিয়ার এই হামলা শুরুর খবর সামনে এলো।\n\n",
    "রাশিয়া-ইউক্রেন যুদ্ধ: স্বার্থের বিরুদ্ধে দেশপ্রেম...": "",
    "রাশিয়া-ইউক্রেন যুদ্ধ: খেরসন পুনর্দখলে ইউক্রেনের অভিযান, সাফল্য নিয়ে পাল্টাপাল্টি দাবি": "রাশিয়া-ইউক্রেন যুদ্ধ: খেরসন পুনর্দখলে ইউক্রেনের অভিযান, সাফল্য নিয়ে পাল্টাপাল্টি দাবি\n\n৩০ অগাস্ট ২০২২\n\nছবির উৎস, Getty Images ছবির ক্যাপশান, খেরসনের রণাঙ্গনে ভারি কমান নিয়ে অবস্থান নিয়েছে ইউক্রেনীয় বাহিনী। তারা খেরসন পুনর্দখলের লড়াই শুরুর জন্য গত কয়েক সপ্তাহ ধরে প্রস্তুতি নিয়েছে।\n\nইউক্রেনের দক্ষিণাঞ্চলীয় বন্দর শহর খেরসন যুদ্ধের শুরুর দিকেই দখল করে নেয় রাশিয়া।\n\nইউক্রেন এখন বলছে এই শহরটি এবং পুরো খেরসন অঞ্চল পুনর্দখলে তারা ব্যাপক অভিযান শুরু করেছে, এবং তারা দাবি করছে লড়াইতে তারা রুশ সৈন্যদের চরম চাপের মধ্যে ফেলেছে।\n\nইউক্রেনের সেনাবাহিনী বলছে তাদের সৈন্যরা খেরসনে \"পাল্টা হামলায়\" পশ্চিমাদের কাছে থেকে পাওয়া দূরপাল্লার অত্যাধুনিক রকেটের সাহায্যে \"সাফল্যের সাথে\" রুশ সৈন্যদের অস্ত্র এবং অন্যান্য রসদের গুদাম এবং সরবরাহ রুটের ব্যাপক ক্ষতি করতে পারছে।\n\nটেলিগ্রাম সাইটে এক পোস্টে ইউক্রেনীয় সেনা কর্মকর্তারা বলেছেন নিপরো নদীর ওপর সেতু বিধ্বস্ত হওয়ায় ক্রাইমিয়া থেকে অতিরিক্ত অস্ত্র এবং সৈন্য জড়ো করতে রাশিয়ার সমস্যা হচ্ছে। \"তাদের সরবরাহ লাইন বিচ্ছিন্ন হয়ে পড়েছে।\"\n\nইউক্রেন গত কয়েক সপ্তাহ ধরেই বলে আসছে তারা দক্ষিণের খেরসন অঞ্চল থেকে রাশিয়াকে তাড়াতে পাল্টা অভিযান শুরু করতে চলছে। এখন তারা বলছে খেরসনে তাদের সেই প্রত্যাশিত পাল্টা অভিযান শুরু হয়েছে, এবং তাতে সাফল্য পাওয়া যাচ্ছে।\n\nলন্ডনে প্রতিরক্ষা বিষয়ক গবেষণা সংস্থা রুসির গবেষক জাস্টিন ব্রঙ্ক বিবিসিকে বলেছেন যুক্তরাষ্ট্র থেকে দেওয়া হিমারস রকেট লঞ্চার দিয়ে ইউক্রেনীয় সৈন্যরা রাশিয়ার সরবরাহ লাইনের বেশ ক্ষতি করতে পারছে।\n\nখেরসন অঞ্চলে রাশিয়ার বসানো নতুন প্রশাসনের প্রধান ভ্লাদিমির লিওনটিয়েভ বলেছেন শহরের পরিস্থিতি বেশ উত্তেজনাকর এবং গত দুদিনে শহরে অনেক ক্ষেপণাস্ত্র এসে পড়েছে।\n\nরুশ সরকারি বার্তা সংবাদ সংস্থা তাস তাকে উদ্ধৃত করে খবর দিয়েছে, \"একটি দুটি নয় একের পর হামলা হয়েছে। খেরসন শহরে সম্ভবত ১০০টি ক্ষেপণাস্ত্র আঘাত করেছে।।\"\n\nছবির উৎস, Getty Images ছবির ক্যাপশান, 'খেরসন ইউক্রেনের' লেখা ব্যানার নিয়ে এক ইউক্রেনীয়\n\nখেরসন নিয়ে কী বলছে রাশিয়া\n\nতবে রাশিয়া ইউক্রেনের এসব সামরিক সাফল্যের দাবি প্রত্যাখ্যান করেছে। বার্তা সংস্থা তাস বলছে রুশ বিমান এবং ক্ষেপণাস্ত্র প্রতিরক্ষা ব্যবস্থা দিয়ে ইউক্রেনের হামলা প্রতিহত করা হচ্ছে।\n\nরাশিয়ার প্রতিরক্ষা মন্ত্রণালয়কে উদ্ধৃত করে আরআইএ নভোস্তি খবর দিচ্ছে দক্ষিণাঞ্চলের নতুন লড়াইতে ১২০০ সৈন্য এবং প্রচুর অস্ত্র খুইয়েছে ইউক্রেন।\n\nওদিকে সোমবার রাতে এক বিবৃতিতে ইউক্রেনের প্রেসিডেন্ট জেলেনস্কি বলেছেন রাশিয়ার দখল থেকে সব এলাকা মুক্ত করা হবে। প্রাণ রক্ষায় রুশ সৈন্যদের তিনি পালাতে বলেছেন।\n\nমি. জেলেনস্কির এই বক্তব্যের প্রতিক্রিয়ায় ক্রেমলিনের মুখপাত্র দিমিত্রি পেসকভ আজ (মঙ্গলবার) বলেছেন ইউক্রেনে রাশিয়ার \"বিশেষ সামরিক অভিযান\" পরিকল্পনা মতই এগুচ্ছে।\n\nবিবিসির প্রতিরক্ষা বিষয়ক সংবাদদাতা ফ্র্যাঙ্ক গার্ডনারও বলছেন রাশিয়ার কাছ থেকে খেরসন পুনর্দখল ইউক্রেনের জন্য বড়রকম চ্যালেঞ্জ হয়ে দাঁড়াবে।\n\nতিনি বলেন দুই লাখ ৮০ হাজার মানুষের এই শহরটি রুশ সৈন্যরা যুদ্ধের শুরুর দিকে তেমন কোনো প্রতিরোধ ছাড়াই দখল করে নিয়েছিল। ফলে, তারা সেখানে শক্তভাবে ঘাঁটি গাড়ার অনেক সময় পেয়েছে।\n\nবিবিসির এই সংবাদদাতা বলেন, শুরু থেকে এ পর্যন্ত ইউক্রেন আত্মরক্ষার জন্য লড়াই করছে। ফলে, পাল্টা সামরিক অভিযানের অভিজ্ঞতা তাদের খুবই কম।\n\nএছাড়া, তিনি বলেন, ডনবাসের বিভিন্ন শহর এবং মারিউপোলের মত এলাকা রাশিয়া দখল করতে পেরেছে কারণ শহরগুলো গুঁড়িয়ে দিতে তারা হয়ত দুবার ভাবেনি। কিন্তু খেরসনের মত গুরুত্বপূর্ণ বন্দর শহরে বড় কোনো ধ্বংসযজ্ঞ হয়তো ইউক্রেন চাইবে না।",
    "দোনেৎস্কে হামলার প্রস্তুতি নিচ্ছে ইউক্রেন": "দোনেৎস্ক পিপলস রিপাবলিক (ডিপিআর) নেতা ডেনিস পুশিলিন সতর্ক করে দিয়েছিলেন যে, কিয়েভ সরকার সম্ভবত একটি পালটা আক্রমণের জন্য প্রস্তুতি নিচ্ছে কারণ তারা ডিপিআরের উত্তর সীমান্তের কাছাকাছি শক্তি সংগ্রহ করেছে।\n\nবৃহস্পতিবার পুশিলিন তার টেলিগ্রাম চ্যানেলে পোস্ট করা একটি ভিডিও বার্তায় এ সর্তক করেন। খবর তাসের।\n\nপুশিলিন তার ভিডিও বার্তায় বলেছেন, প্রজাতন্ত্রের উত্তরে পরিস্থিতি অত্যন্ত কঠিন। উদ্বেগজনক সংকেত আসছে। শত্রু সেখানে একটি গুরুতর শক্তি সংগ্রহ করেছে এবং এটা সম্ভব যে, তারা শীঘ্রই জোয়ার ঘুরিয়ে দেওয়ার জন্য একটি পালটা আক্রমণ শুরু করবে।\n\nতিনি বলেন, মিত্রবাহিনী তাদের যথাসাধ্য চেষ্টা করছে। পরিস্থিতি নিয়ন্ত্রণে রয়েছে এবং যেখানেই সম্ভব প্রক্রিয়ায় যোগ দিচ্ছি আমরা।\n\nজার্মানির বিল্ড সংবাদপত্রের পূর্ববর্তী সাক্ষাত্কারে ইউক্রেনের প্রেসিডেন্ট ভ্লাদিমির জেলেনস্কি বলেছিলেন, তার দেশ রাশিয়ায় আংশিক সেনা সমাবেশের মধ্যে দোনবাসের ওপর পালটা আক্রমণের পরিকল্পনা ত্যাগ করবে না।",
    "রাশিয়া-ইউক্রেন যুদ্ধের কারণে কমেছে দেশের চিংড়ি রফতানি": "রাশিয়া-ইউক্রেন যুদ্ধের কারণে ইউরোপের দেশগুলোতে কমেছে চিংড়ির দাম। সেইসঙ্গে কমেছে রফতানি। এতে ক্ষতিগ্রস্ত হচ্ছেন খুলনার চিংড়ি ব্যবসায়ীরা। এরই মধ্যে অনেক ব্যবসায়ী লোকসানের মুখে পেশা বদল করেছেন।\n\nরফতানিকারকরা জানিয়েছেন, করোনার কারণে ২০২০ সালের মার্চ মাস থেকে ২০২১ সালের ফেব্রুয়ারি পর্যন্ত চিংড়ি রফতানি বন্ধ ছিল। তখন থেকে চিংড়ি ব্যবসায় মন্দা দেখা দেয়। করোনার সংক্রমণ কমলে ২০২১ সালের মার্চ থেকে রফতানি শুরু হয়। এর মধ্য দিয়ে আশার আলো দেখেন ব্যবসায়ীরা। কিন্তু চলতি বছরের ফেব্রুয়ারি মাসের শেষের দিকে রাশিয়া-ইউক্রেন যুদ্ধ শুরু হলে চিংড়ি রফতানিতে আবারও মন্দা দেখা দেয়। রফতানি সচল থাকলেও ইউরোপের দেশগুলোতে কমেছে চিংড়ির দাম। রফতানি ও চিংড়ির দাম কমে যাওয়ায় ক্ষতিগ্রস্ত হচ্ছেন ব্যবসায়ীরা।\n\nখোঁজ নিয়ে জানা গেছে, সাত মাস ধরে রাশিয়া ও ইউক্রেনে চিংড়ি রফতানি বন্ধ রয়েছে। ইউরোপের অন্য দেশগুলোতে রফতানি ও দাম কমেছে। এতে বিপাকে পড়েন রফতানিকারকরা।\n\nখুলনা জেলার মৎস্য পরিদর্শন ও মান নিয়ন্ত্রণ বিভাগ সূত্রে জানা গেছে, ২০২০-২১ অর্থবছরে রাশিয়ায় রফতানি হয়েছিল ৭৩১ টন চিংড়ি। যার দাম পড়েছিল ৫৮ কোটি ৪৪ লাখ টাকা। ২০২১-২২ অর্থবছরের ফেব্রুয়ারি পর্যন্ত রফতানি হয় ২৪০ টন, যার দাম ২০ কোটি ২৬ লাখ টাকা।\n\n২০২০-২১ অর্থবছরে ইউক্রেনে রফতানি হয়েছিল ১১৯ টন চিংড়ি। যার দাম ১১ কোটি টাকা। ২০২১-২২ অর্থবছরের ফেব্রুয়ারি পর্যন্ত রফতানি হয়েছে ২৯ টন, যার দাম তিন কোটি ২১ লাখ টাকা। তবে দুটি দেশেই ফেব্রুয়ারি মাসের পর থেকে চিংড়ি রফতানি হয়নি বলে জানিয়েছেন রফতানিকারকরা।\n\nবাংলাদেশ ফ্রোজেন ফুডস এক্সপোর্টার্স অ্যাসোসিয়েশনের (বিএফএফইএ) সহ-সভাপতি হুমায়ুন কবীর বলেন, ‘যুদ্ধের কারণে রাশিয়া ও ইউক্রেনে চিংড়ি রফতানি বন্ধ রয়েছে। করোনার মন্দা ধকল কাটিয়ে উঠতে না উঠতে এখন যুদ্ধের ধকল চলছে। চিংড়ির ওপর ধারাবাহিকভাবে নেতিবাচক প্রভাব চলছে। ফলে এই শিল্পের সঙ্গে জড়িতরা ভালো নেই। লোকসানের মুখে অনেকে চিংড়ি চাষ ছেড়ে অন্য মাছ চাষ করছেন। অনেকে মূলধন হারিয়ে জীবিকার জন্য পেশা বদলে ফেলেছেন।’\n\nবিএফএফইএ’র পরিচালক মো. রেজাউল হক বলেন, ‘যুদ্ধের কারণে ইউরোপের দেশগুলোর অর্থনীতিতে নেতিবাচক প্রভাব পড়েছে। সে কারণে ইউরোপে হিমায়িত চিংড়ি রফতানি আগের তুলনায় কমেছে। দামও কমেছে। ফলে এই পেশার লোকজন লোকসানের মুখে রয়েছেন।’\n\nখুলনা বিভাগীয় পোনা ব্যবসায়ী সমিতির সাধারণ সম্পাদক ও পাইকগাছা উপজেলার পরস্কারপ্রাপ্ত ঘের ব্যবসায়ী গোলাম কিবরিয়া রিপন বলেন, ‘একের পর এক মন্দার কারণে চিংড়ি চাষিরা বিপর্যয়ের মুখে পড়েছেন। করোনার সংক্রমণ কমার পরপরই রাশিয়া-ইউক্রেন যুদ্ধ শুরু হয়ে গেলো। ফলে টানা সাত মাস ধরে রাশিয়া-ইউক্রেনে চিংড়ি রফতানি বন্ধ আছে। এতে চাষিরা সংকটে পড়েছেন। পোনার সংকট থাকায় উৎপাদনও কমেছে।’\n\nখুলনার মৎস্য পরিদর্শন ও মান নিয়ন্ত্রণ বিভাগের উপ-পরিচালক মো. আবু সাঈদ বলেন, ‘যুদ্ধের প্রভাব পড়েছে চিংড়ি রফতানি খাতে। সার্বিক পরিস্থিতি পর্যবেক্ষণের পাশাপাশি রফতানি আয় বাড়াতে তৎপর রয়েছে মৎস্য অধিদফতর। রফতানিকারকরা যাতে ক্ষতিগ্রস্ত না হন সেদিকে খেয়াল রাখছি আমরা। তবে রফতানি পুরোদমে শুরু হলে সংকট কেটে যাবে।’",
    "৫৫ হাজারের বেশি সেনা হারিয়েছে ইউক্রেন": "ইউক্রেনের সেনাবাহিনীর জেনারেল স্টাফ এক টুইট বার্তায় জানিয়েছে, রাশিয়ার সঙ্গে যুদ্ধে তারা ৫৫ হাজার ৫১০ জন সৈন্যকে হারিয়েছে। গত ২৪ ফেব্রুয়ারি ইউক্রেনে হামলা চালায় রাশিয়া। তারপর থেকে এখন পর্যন্ত দুপক্ষেরই বহু সেনা নিহত হয়েছে।\n\nটুইট বার্তায় আরও জানানো হয়েছে, ২ হাজার ২৩৬টি ট্যাঙ্ক এবং ৪ হাজার ৭৭৬টি সামরিক যানবাহনও হারিয়েছে ইউক্রেন। এদিকে গত ২৪ ঘণ্টায় ৪শ সেনা নিহত হয়েছে বলে খবর পাওয়া গেছে।\n\nইউক্রেনে রাশিয়ার হামলায় প্রায় এক ট্রিলিয়ন ডলার ক্ষয়ক্ষতি হয়েছে। কিয়েভ সরকারের এক কর্মকর্তা বৃহস্পতিবার এ তথ্য নিশ্চিত করেন। যুদ্ধের কারণে দেশটির অর্থনীতি ব্যাপকভাবে ক্ষতিগ্রস্ত হয়েছে।\n\nপ্রেসিডেন্ট ভলোদিমির জেলেনস্কির অর্থনীতি বিষয়ক উপদেষ্টা ওলেগ ওসতেনকো বলেন, প্রত্যক্ষ এবং পরোক্ষ ভাবে এক ট্রিলিয়ন ডলারের কাছাকাছি ক্ষয়ক্ষতির সম্মুখীন হয়েছে ইউক্রেন। ফেব্রুয়ারিতে আক্রমণের আগে ইউক্রেনের বার্ষিক জিডিপি যা ছিল এই সংখ্যা তার পাঁচগুণের সমান বলে উল্লেখ করেন তিনি।\n\nএর আগে ইউক্রেনের পক্ষ থেকে বলা হয় যে, রাশিয়ার হামলার প্রথম দুই সপ্তাহে ইউক্রেনের ক্ষয়ক্ষতির পরিমাণ প্রায় ১০০ বিলিয়ন ডলার। ওসতেনকো বলেন, সংঘাতের কারণে যে পরিমাণ মানুষ বাস্তুচ্যুত হয়েছে তা সরকারি অর্থায়নের ক্ষেত্রে একটি উল্লেখযোগ্য সমস্যা হয়ে দাঁড়িয়েছে। তিনি বলেন, অনেক ব্যবসা প্রতিষ্ঠান পুরোপুরি ধ্বংস না হলেও তারা আগের মতো পূর্ণ সক্ষমতায় কাজ করতে পারছে না।\n\nঅপরদিকে বুধবার (২১ সেপ্টেম্বর) রাশিয়া ও এর নাগরিকদের রক্ষায় যুদ্ধ করার জন্য আরও সেনা সমাবেশের নির্দেশ দিয়েছেন দেশটির প্রেসিডেন্ট ভ্লাদিমির পুতিন। এই নির্দেশনার ফলে যারা কোনো এক সময় রুশ সেনাবাহিনীতে কাজ করেছেন বা প্রশিক্ষণ নিয়েছেন সেসব রিজার্ভিস্টদের এখন যুদ্ধ করার জন্য ডেকে পাঠানো হবে বলে নির্দেশ দেন তিনি।\n\nপুতিনের এই নির্দেশের প্রতিবাদ করায় শত শত বিক্ষোভকারীকে গ্রেফতার করেছে পুলিশ। রাশিয়ার মানবাধিকার গ্রুপ অভিডি জানিয়েছে, এক হাজারের বেশি মানুষকে গ্রেফতার করা হয়েছে। এর মধ্যে সবচেয়ে বেশি মানুষ গ্রেফতার হয়েছেন সেন্ট পিটার্সবার্গ ও মস্কোতে।\n\nটিটিএন",
    "আশ্চর্যজনকভাবে ৩০০ বন্দী বিনিময় করলো রাশিয়া-ইউক্রেন": "",
    "জাতিসংঘের সাধারণ সভায় বিষয় ইউক্রেন – DW – 21.09.2022": "দুই বছর পর জাতিসংঘের সাধারণ সভা বসেছে। মঙ্গলবারই তা শুরু হয়েছে। যোগ দেবে প্রায় ১৫০টি রাষ্ট্র।\n\nমঙ্গলবার জাতিসংঘের সাধারণ সভার সূচনা করলেন জাতিসংঘের প্রধান আন্তোনিও গুতেরেস। গত দুই বছর এই সভা ভার্চুয়ালি হয়েছে করোনার জন্য। এবছর ফের তা মুখোমুখি হচ্ছে। নিউ ইয়র্কে জাতিসংঘের সদর দপ্তরে সভার আয়োজন হয়েছে। গোটা বিশ্বের প্রায় ১৫০টি দেশের প্রতিনিধি এই সভায় অংশ নেবেন।\n\nগুতেরেস প্রথম দিনের বক্তৃতাতেই স্পষ্ট করে দিয়েছেন যে, এই সভার মূল প্রতিপাদ্য ইউক্রেনের যুদ্ধ। গুতেরেস বলেছেন, ''গোটা বিশ্ব এক ভয়াবহ পরিস্থিতির মধ্য দিয়ে যাচ্ছে। বিশ্বাস ভেঙে যাচ্ছে। দিকে দিকে সংকট তৈরি হচ্ছে। সবচেয়ে ক্ষতিগ্রস্ত হচ্ছএন দুর্বলরা। এই সংকট থেকে বেরিয়ে আসার জন্য সকলের সহযোগিতা প্রয়োজন।''\n\nগুতেরেসের বক্তব্য, কোনো দেশ একা এই সমস্যার সমাধান করতে পারবে না। সকলে একসঙ্গে এর বিরুদ্ধে প্রতিরোধ গড়ে তুলতে হবে। নতুন বিশ্বের পরিকল্পনা করতে হবে। এবং তার সবচেয়ে ভালো মঞ্চ জাতিসংঘ। গুতেরেসের বক্তৃতায় জলবায়ু পরিবর্তন, যুদ্ধ, অর্থনৈতিক সংকট, খাদ্যসংকট এই সমস্ত বিষয়ই উঠে এসেছে।\n\nইউক্রেনকে বিশেষ ছাড়\n\nইউক্রেনকে অবশ্য বিশেষ সুবিধা দেওয়া হয়েছে এই সভায়। দেশের প্রেসিডেন্ট ভলোদিমির জেলেনস্কি রেকর্ড করা বক্তৃতা পাঠাতে পারবেন। ইউক্রেনে যুদ্ধ চলছে বলেই তাকে এই সুযোগ দেওয়া হয়েছে। তবে ইউরোপীয় ইউনিয়নের অন্যতম নেতা জোসেপ ব্যারেল জাতিসংঘের সভায় যোগ দেওয়ার আগে ইউরোপের সাংবাদিকদের জানিয়েছএন, ইউক্রেনই এবারের আলোচনার মূল বিষয় হবে।\n\nবুধবার জার্মানির চ্যান্সেলর ওলফ শলৎস সাধারণ সভায় বক্তৃতা করতে পারেন। এছাড়াও জার্মানির পররাষ্ট্রমন্ত্রী বেয়ারবক সভায় যোগ দিয়েছেন। তিনিও বক্তৃতা দেবেন। প্রধানমন্ত্রী হওয়ার পর এই প্রথম বিদেশ সফর করবেন যুক্তরাজ্যের প্রধান লিজ ট্রাস। মার্কিন প্রেসিডেন্ট জো বাইডেন সভায় যোগ দেবেন। সভায় যোগ দিয়েছেন তুরস্কের প্রেসিডেন্ট এর্দোয়ান। রাশিয়া এবং ইউক্রেনের মধ্যস্থতার দায়িত্ব নিয়েছএ তুরস্ক।\n\nবিশেষজ্ঞদের একাংশের বক্তব্য, ইউক্রেন যুদ্ধ নিয়ে বড় কোনো সিদ্ধান্ত হতে পারে এই সভায়। তবে বাস্তবে সেই সিদ্ধান্ত কতটা প্রতিফলিত হবে তা নিয়ে প্রশ্ন থেকেই যায়।\n\nএসজি/জিএইচ (রয়টার্স, এপি, এএফপি)",
    "নৃশংস নির্যাতন, রুশ জেল থেকে মুক্তির পর ইউক্রেন সেনার কঙ্কালসার ছবি ভাইরাল": "যুদ্ধ যখনই হোক না কেন তার পরিণতি চিরকালই ভয়াবহ। হাজার হাজার মানুষের মৃত্যু, অনাহার, আতঙ্ক এসব কিছুই এখন ইউক্রেনের প্রতিটি কোনার স্বাভাবিক ছবি। আর এই সব কিছুর মাঝেই এক ভয়াবহ ছবি সম্প্রতি ভাইরাল হয়ে উঠলো সোশ্যাল মিডিয়ায়। যা দেখে রীতিমত স্তম্ভিত গোটা বিশ্ব। সম্প্রতি বন্দি প্রত্যার্পন করেছে রাশিয়া(Russia) ও ইউক্রেনের(Ukraine) সরকার। সেখানেই রাশিয়ার সেনাবাহিনীর হাতে চার মাস বন্দি থাকার পর মুক্তি পেয়েছেন ইউক্রেনের সেনা জওয়ান মিখাইলো দিয়ানোভ(Mykhailo Dianov)। তবে তার সাম্প্রতিক যে ছবি প্রকাশে এসেছে তা দেখে আঁতকে উঠেছেন অনেকেই।\n\nমিখাইলো দিয়ানোভের যে ছবি সোশ্যাল মিডিয়ায় ভাইরাল হয়েছে সেখানে দেখা যাচ্ছে মাত্র চার মাস আগে যিনি ছিলেন অত্যন্ত সুদর্শন সেনা জওয়ান। রাশিয়ার সেনার হাতে বন্দি হওয়ার পর তার বর্তমান চেহারার সঙ্গে পূর্বের চেহারার কোন মিল খুঁজে পাওয়া যায় না। বর্তমানে কার্যত কঙ্কালসার দিয়ানোভের, সর্ব শরীরে নির্যাতনের ক্ষতচিহ্ন, একটি হাত কে যেন নিষ্ঠুরভাবে বাঁকিয়ে দিয়েছে। বন্দিদশার মাত্র ৪ মাসে নির্যাতনের এমন ভয়াবহ রূপ দেখে শিউরে উঠছেন সকলেই।\n\nThe first photo show Mykhailo Dianov during the epic battle in AzovStal plant. You can see on the second photo how he looks like after release from Russian captivity. I’ll remind that 3 Geneve convention oblige Russia to provide medical assistance and ensure human attitude to POW pic.twitter.com/Jt90fsRGBQ — Oleksandra Matviichuk (@avalaina) September 23, 2022\n\nজানা গিয়েছে, রাশিয়া-ইউক্রেন যুদ্ধ চলাকালীন ইউক্রেনের দক্ষিণ পূর্বের শহর মারিয়োপুলে একটি সরকারি সংস্থার নিরাপত্তার দায়িত্বে ছিলেন মিখাইলো। রুশ সেনাবাহিনীর হামলায় সেখানে ধরাশায়ী হতে হয় ইউক্রেনের সেনাকে। রীতিমতো যুদ্ধ চালানোর পর রুশ সেনার হাতে গ্রেফতার হন মিখাইলো দিয়ানোভ। রাশিয়ার জেলে দীর্ঘ চার মাস বন্দি থাকার পর সদ্য বন্দিপ্রত্যার্পনের মাধ্যমে ছাড়া পেয়েছেন তিনি। তবে বর্তমানে তার চেহারা দেখলে বুঝতে অসুবিধে হয় না রাশিয়ার জেলে কী ভয়াবহ নির্যাতন চালানো হয়েছিল তাঁর ওপর। বর্তমানে ওই জওয়ানের চিকিৎসা চলছে কিভের সেনা হাসপাতালে। জানে কিছু তার শারীরিক অবস্থা অত্যন্ত গুরুতর।",
    "ইউক্রেন ফেরত ভারতীয় মেডিক্যাল পড়ুয়াদের জন্য সুখবর: কেন্দ্র": "#নয়াদিল্লি : ইউক্রেন থেকে ফিরে আসা ভারতীয় মেডিকেল পড়ুয়াদের জন্য সুখবর। যুদ্ধের কারণে ভারতে ফিরে আসা পড়ুয়ারা অন্য দেশে কোর্স কমপ্লিট করতে পারবেন। ইউক্রেনের একাডেমিক মোবিলিটি প্রোগ্রামকে ছাড়পত্র দিল কেন্দ্রীয় সরকার। বিদেশ মন্ত্রকের সঙ্গে আলোচনা করে এই সিদ্ধান্ত নেওয়া হয়েছে বলে জানিয়েছে ন্যাশনাল মেডিকেল কমিশন।\n\nঅন্য দেশে কোর্সের বাকি অংশ সমাপ্ত করলে ইউক্রেনের বিশ্ববিদ্যালয় থেকেই মেডিকেল শংসাপত্র পাবেন ভারতীয় পড়ুয়ার। একটি বিজ্ঞপ্তি জারি করে একথা জানিয়েছে ন্যাশনাল মেডিকেল কমিশন। প্রসঙ্গত উল্লেখ্য ইউক্রেনের একাডেমিক মোবিলিটি প্রোগ্রামে নেই ভারতের কোনও বিশ্ববিদ্যালয়। ফলে ভারতে কোর্স শেষ করার কোনও সুযোগ পাবেন না ভারতীয় পড়ুয়ারা। ইউক্রেন থেকে ফিরে আসা ভারতীয় প্রবাদের কোর্স শেষ করার সুযোগ দেওয়া নিয়ে কেন্দ্রের সঙ্গে মতবিরোধ তৈরি হয় রাজ্য গুলির। বিশেষ করে পশ্চিমবঙ্গ জানিয়ে দেয় সে রাজ্যের পড়ুয়াদের রাজ্যের মেডিকেল প্রতিষ্ঠানগুলোতে সুযোগ দিতে চায় সরকার। যদিও তা নিয়ে কোন ছাড়পত্র এখনো পর্যন্ত দেয়নি কেন্দ্র।\n\nআরও পড়ুন: পার্থর ২০১ ভুয়ো সংস্থার ডিরেক্টর রিক্সাচালক-দিনমজুর! সব রহস্য ফাঁস করলেন অর্পিতা\n\nইউক্রেন এবং চিন থেকে ফেরা ভারতীয় পড়ুয়ারা এদেশেই কোর্স শেষ করুন, এ ব্যাপারে বিদেশ মন্ত্রক পদক্ষেপ করার সুপারিশ করে সংসদীয় স্ট্যান্ডিং কমিটি। সংসদীয় কমিটির তরফে বলা হয়েছে, বিদেশ মন্ত্রক যেন স্বাস্থ্য ও পরিবার কল্যাণ মন্ত্রকের সঙ্গে আলোচনা করে কোর্সের মাঝপথে দেশে ফিরে আসা পড়ুয়াদের এদেশে ইন্টার্নশিপ অথবা তাদের কোর্স শেষ করার ব্যবস্থা করে। তবে এ ব্যাপারে আগেই স্বাস্থ্যমন্ত্রী মনসুখ মান্ডব্যকে চিঠি দিয়েছিলেন বিদেশ মন্ত্রকের রাষ্ট্রমন্ত্রী ভি মুরলীধরণ। তবে চিঠির জবাবে স্বাস্থ্যমন্ত্রী ইঙ্গিত দিয়েছেন এই ব্যবস্থা করা সরকারের পক্ষে অসম্ভব।\n\nআরও পড়ুন: 'সঙ্গ দোষে মানুষ ফ্রাস্ট্রেশনে চলে যায়', কার উদ্দেশ্যে বললেন মমতা? তুঙ্গে জল্পনা\n\n২০২০ সালে করোনার জন্য চিন থেকে কোর্সের মাঝপথে দেশে ফিরে আসা পড়ুয়াদের নিয়ে ভাবনা চিন্তা করার সুপারিশ করেছে সংসদীয় স্থায়ী কমিটি। সংসদীয় কমিটির তরফে বলা হয়েছে করোনা অতিমারি এবং রাশিয়া ইউক্রেন যুদ্ধের কারণে অথৈ জলে পড়ে গিয়েছেন পড়ুয়ারা। প্রসঙ্গত উল্লেখ্য ইউক্রেন থেকে ফিরে আসা রাজ্যের পড়ুয়াদের রাজ্যেরই মেডিকেল কলেজগুলিতে কোর্স শেষ করা বা ইন্টার্নশিপ শেষ করার কথা বলেছিলেন মুখ্যমন্ত্রী মমতা বন্দ্যোপাধ্যায়।\n\nPublished by:Raima Chakraborty First published: September 07, 2022, 14:40 IST\n\nTags: Medical Exams, Ukraine crisis, Ukraine Russia War",
    "ইউক্রেন যুদ্ধে রাশিয়ার ক্ষতিতে লাভ তুরস্কের!": "ইউক্রেনে রাশিয়ার সামরিক আগ্রাসন সাত মাস অতিবাহিত হতে চলেছে। এই যুদ্ধের শুরু থেকেই যে দেশটি দুই দেশের মধ্যে মধ্যস্থতায় সক্রিয় ভূমিকা রেখে চলেছে, সেটি নিঃসন্দেহে তুরস্ক। সে কথা রুশ প্রেসিডেন্ট ভ্লাদিমির পুতিনও স্বীকার করেছেন। উজবেকিস্তানের সমরখন্দে সদ্যসমাপ্ত সাংহাই কোঅপারেশন অরগানাইজেশনের শীর্ষ সম্মেলনের শেষদিনে পুতিন বলেন, তুরস্ক এই যুদ্ধ বন্ধে চেষ্টা চালিয়ে যাচ্ছে। কিন্তু ইউক্রেন আলোচনার মাধ্যমে সমাধানে প্রস্তুত নয়। এই তুরস্কের মধ্যস্থতায় রাশিয়া ও ইউক্রেনের মধ্যে খাদ্য রপ্তানিসংক্রান্ত একটি চুক্তি হয়েছে। যার আওতায় ইউক্রেন তাদের খাদ্যশস্য বিভিন্ন দেশে পাঠাতে সক্ষম হয়েছে।\n\nযুদ্ধ শুরুর পর রাশিয়ার সঙ্গে ন্যাটোর সদস্য দেশ তুরস্কের বেশি ঘনিষ্ঠতা নিয়ে অস্বস্তি রয়েছে যুক্তরাষ্ট্রসহ ন্যাটোর সদস্য দেশগুলোর মধ্যে। কিন্তু প্রকৃপক্ষে ইউক্রেন যুদ্ধ ঘিরে তুরস্কের বিভিন্ন হিসাব-নিকাশ রয়েছে। সম্প্রতি আলজাজিরার এক নিবন্ধে বলা হয়েছে, ইউক্রেনে রাশিয়ার ক্ষতিতে তুরস্কই লাভবান হচ্ছে। দেশটি তাদের প্রভাব বাড়াতে সক্ষম হচ্ছে।\n\nগত মাসে ক্রিমিয়া বিষয়ক সম্মেলনে এক ভিডিও বক্তৃতায় তুরস্কের প্রেসিডেন্ট রিসেপ তায়েপ এরদোয়ান বলেছিলেন, আন্তর্জাতিক আইনের আওতায় ইউক্রেনের অবিচ্ছেদ্য অংশ ক্রিমিয়াকে ইউক্রেনের কাছে ফেরা জরুরি। যারা তুরস্ক-রাশিয়া সম্পর্ক খুব ভালোভাবে পর্যবেক্ষণ করছেন, তারা নিশ্চয়ই এরদোয়ানের এ বক্তব্যে খুব একটা বিস্মিত হননি। একদিকে ইউক্রেনের সার্বভৌমত্বের জন্য এরদোয়ান সমর্থন দিচ্ছেন, অন্যদিকে রাশিয়ার বিরুদ্ধে নিষেধাজ্ঞায় যোগ দিতে অস্বীকৃতি জানিয়েছেন। এ বিপরীতমুখী অবস্থানের উদাহরণ তার ওই বক্তব্য। ক্রেমলিন যখন ইউক্রেনে ধুঁকছে, তখন আঙ্কারা নিজেদের মতো হিসাব কষছে। সিরিয়া হোক কিংবা দক্ষিণ ককেশাস; যেখানেই আপাতদৃষ্টিতে রশিয়ার প্রভাব কমছে, সেখানেই তুরস্ক শূন্যস্থান পূরণে প্রস্তুত হচ্ছে।\n\nএরদোয়ান এখনও ক্রিমিয়া বিষয়ে ইউক্রেনকে সমর্থন দিচ্ছেন। কারণ ক্রিমিয়ার তাতারদের বাস এই ক্রিমিয়াতে। এই তাতাররা তুরস্ককে আত্মীয় রাষ্ট্র বলেই মনে করে। ইউক্রেনে তুরস্কের সামরিক সমর্থনের প্রমাণ হলো—আঙ্কারা ইউক্রেনীয় সামরিক বাহিনীকে বেয়রাকটার ড্রোন সরবরাহ করেছে।\n\n২০০৮ সালে জর্জিয়া যুদ্ধের পর কৃষ্ণ সাগরে রাশিয়ার প্রভাব বৃদ্ধিকে তুরস্ক হুমকি হিসেবে দেখছে। পশ্চিমা মিত্রদের প্রতি গভীর অনাস্থার মুখে আঙ্কারার নিজস্ব দুর্বলতার অনুভূতি এটিকে মুখোমুখি হওয়ার পরিবর্তে তার বিশাল সাম্রাজ্যবাদী-মনস্ক প্রতিবেশীর সঙ্গে সমঝোতা করতে বাধ্য করেছে। একই সময়ে তুরস্ক ইউক্রেন, জর্জিয়া, আজারবাইজান, রোমানিয়া এবং মলদোভার মতো অন্যান্য কৃষ্ণসাগরের দেশগুলোর সঙ্গে সম্পর্ক গড়ে তুলেছে। যারা রাশিয়ার সাম্রাজ্যবাদী নীতির ব্যাপারে ভীত। বর্তমান পরিস্থিতিতে তুরস্ক আরো এক ধাপ এগোতে চাইছে। যেমন, উত্তর সিরিয়ায় তুরস্কের পদক্ষেপ। গত মে মাস থেকে এরদোয়ান তাল রিফাত ও মানবিজ এলাকা থেকে পিপলস প্রটেকশন ইউনিট বা কুর্দিস্তান ওয়ার্কার্স পার্টি সমর্থিত ওয়াইপিজিকে সরাতে আক্রমণ পরিচালনার কথা বলে আসছেন। এজন্য এরদোয়ান রাশিয়া ও ইরানকে কাছে পেতে জোর কূটনৈতিক প্রচেষ্টা চালাচ্ছেন।\n\nদক্ষিণ ককেশাসেও রাশিয়ার লোকসানের মাধ্যমে তুরস্ক এগোতে চাইছে। গত জুলাইতে তুরস্ক ও আর্মেনিয়া নব্বইয়ের দশকের পর সীমান্ত খুলে দেওয়ার বিষয়ে একমত পোষণ করেছে। তুরস্ক ও আর্মেনিয়ার কূটনীতিকরা সম্পর্ক স্থাপনের ব্যাপারে আলোচনা করছেন। ২০২০ সালের নভেম্বরে আজারবাইজান যখন তুরস্কের সহায়তায় নাগারনো-কারাবাখে আর্মেনীয়দের পরাস্ত করে, তখন রাশিয়ার সঙ্গে সম্পর্ক ভেস্তে যায়। রাশিয়া সেখানে নিরপেক্ষ অবস্থান বজায় রাখে এবং আর্মেনীয় সেনারা নিজেরাই লড়াই করে। এখন আর্মেনীয় নেতৃত্ব বাস্তবতা অনুধাবন করে তুরস্কের সঙ্গে সম্পর্কের পথ উন্মোচন করছে।\n\nঅবশ্যই রাশিয়া চাইলেই তুরস্কের এসব প্রচেষ্টা থামিয়ে দিতে পারে। কারণ রাশিয়ার এখনো ইরান এবং সিরিয়ার বাশার আল আসাদের সঙ্গে বন্ধুত্ব রয়েছে। আজারবাইজান ও আর্মেনিয়ার সংঘাত যে নাগারনো-কারাবাখ অঞ্চল নিয়ে, সেখানে রাশিয়া ২ হাজার শান্তিরক্ষী সেনা মোতায়েন করেছে। সংঘাতের ক্ষেত্রে সেখানে এই সেনারা গুরুত্বপূর্ণ ভূমিকা রাখতে সক্ষম। আর্মেনিয়ার সঙ্গে সম্পর্কে রাশিয়ার অর্থনৈতিক লাভও রয়েছে। তাদের মধ্যে দ্বিপক্ষীয় বাণিজ্য বেড়েছে। কারণ পশ্চিমা নিষেধাজ্ঞার কারণে আর্মেনিয়া এখন রাশিয়ার পেছনের দরজা হিসেবে কাজ করছে।\n\nযারা এখনো মনে করেন, ইউক্রেনের যুদ্ধ শুধু রাশিয়া, ইউক্রেন এবং পশ্চিমাদের মধ্যকার যুদ্ধ তাহলে তাদের আরো একটু গভীরভাবে দেখতে হবে। এখন ইউক্রেনে বিপর্যস্ত রাশিয়া যদি তাদের প্রভাব বিস্তারের প্রচেষ্টা বন্ধ করে, তাহলে অন্য দেশ সেখানে তাদের কূটনৈতিক প্রভাব বিস্তার করার জন্য প্রস্তুত রয়েছে।",
    "রাশিয়ার দেওয়া শর্ত এখনও পূরণ করেনি ইউক্রেন: ক্রেমলিন": "রাশিয়া বলেছে, যুদ্ধ বন্ধ করে শান্তি প্রতিষ্ঠার জন্য মস্কোর দেওয়া শর্ত এখনো পূরণ করেনি ইউক্রেন।\n\n\n\nকিয়েভ রাশিয়ার শর্তগুলো মেনে নিলেই ইউক্রেন সংকটের সমাধান হবে জানিয়েছেন রুশ প্রেসিডেন্টের কার্যালয় ক্রেমলিনের মুখপাত্র দিমিত্রি পেসকভ। খবর রিপাবলিক ওয়ার্ল ডটকমের।\n\n\n\nমস্কোয় রোববার সাংবাদিকদের সঙ্গে আলাপকালে এ কথা জানান তিনি।\n\n\n\nগত ২৪ ফেব্রুয়ারি দেশটির বিরুদ্ধে বিশেষ সামরিক অভিযান শুরু করে রাশিয়া। তখন থেকে মস্কো জোর দিয়ে বলে আসছে, ইউক্রেন দখল করার কোনো ইচ্ছা তার নেই বরং ইউক্রেনকে নাৎসিমুক্ত করাই তার এ অভিযানের লক্ষ্য।\n\n\n\nরাশিয়ার এ সামরিক হস্তক্ষেপের প্রতিবাদে আমেরিকা ও ব্রিটেনসহ পশ্চিমা দেশগুলো মস্কোর ওপর কঠোর নিষেধাজ্ঞা আরোপ করে এবং ইউক্রেনকে শত শত কোটি ডলারের সমরাস্ত্র সরবরাহ শুরু করে।\n\n\n\nপেসকভ ইউক্রেনে শান্তি প্রতিষ্ঠার উপায় নিয়ে দুদেশের শীর্ষ নেতাদের সম্ভাব্য সাক্ষাৎ সম্পর্কে বলেন, ইউক্রেন পরিস্থিতি কতটা রাশিয়ার অনুকূলে আসে তার ওপর প্রেসিডেন্ট জেলেনস্কির সঙ্গে প্রেসিডেন্ট ভ্লাদিমির পুতিনের সাক্ষাতের বিষয়টি নির্ভর করছে।\n\n\n\nতিনি দাবি করেন, ইউক্রেনে রাশিয়ার পূর্ব পরিকল্পনা অনুযায়ী সামরিক অভিযান এগিয়ে যাচ্ছে এবং মস্কো তার লক্ষ্যগুলো বাস্তবায়ন না করা পর্যন্ত এ অভিযান বন্ধ করবে না।",
    "ক্রাইমিয়ায় হামলার দায় স্বীকার করলো ইউক্রেন": "(২ সপ্তাহ আগে) ৮ সেপ্টেম্বর ২০২২, বৃহস্পতিবার, ১০:৩৪ পূর্বাহ্ন\n\nসর্বশেষ আপডেট: ৪:১৭ অপরাহ্ন\n\nক্রাইমিয়ায় হামলার দায় স্বীকার করেছে ইউক্রেন। আগস্ট মাসে একের পর এক বিস্ফোরণে কেপে ওঠে ক্রাইমিয়া। কয়েক দিন ব্যবধানে রাশিয়ার দুটি ঘাটিতে ভয়াবহ বিস্ফোরণ হয়। স্যাকি বিমান ঘাটিতে থাকা রাশিয়ার অন্তত ৮টি বিমান ধ্বংস হয়ে যায় এতে। সেসময় এর দায় অস্বীকার করলেও এতদিন বাদে দেশটি জানালো, তারাই আছে ক্রাইমিয়ার ওই হামলাগুলোর পেছনে। এ খবর দিয়েছে বিবিসি।\n\nরাশিয়ার তরফ থেকেও যদিও কারও দিকে আঙুল তোলা হয়নি। তারপরেও ইউক্রেন নিজে থেকেই সেসময় দাবি করেছিল, এসব হামলার সঙ্গে তাদের কোনো সম্পর্ক নেই। উল্টো রুশ সেনাদের সিগারেট থেকেই এমন বিস্ফোরণ হতে পারে বলেও উপহাস করেছিল ইউক্রেনীয় কর্মকর্তারা। তবে এবার দেশটি এসব হামলার দায় নিলো।\n\nইউক্রেনের নিজস্ব সংবাদ সংস্থা ইউক্রিনফর্মে দেয়া বিশেষ সাক্ষাৎকারে এ কথা জানান দেশটির শীর্ষ কমান্ডার ভ্যালেরি জালুঝিনি। তিনি বলেন, ইউক্রেনের ছোড়া রকেট ক্রাইমিয়ার বহু সামরিক ঘাঁটিতে আঘাত হেনেছে।\n\nবিজ্ঞাপন\n\nযার অন্যতম স্যাকি বিমানঘাঁটি। তার দাবি, ৯ই আগস্টের ওই হামলায় রাশিয়ার অন্তত ১০টি বিমান অকেজো হয়ে পড়ে। এর মাধ্যমে রুশ সেনাবহরের সক্ষমতাকে চ্যালেঞ্জ করেছে ইউক্রেন। কিন্তু বিমানঘাঁটির বিস্ফোরণ নিয়ে এতদিন চলছিল লুকোছাপা।\n\n২০১৪ সালে এক গণভোটের মাধ্যমে ক্রাইমিয়াকে নিজের সঙ্গে যুক্ত করে রাশিয়া। তবে আন্তর্জাতিক সম্প্রদায় ওই গণভোটকে স্বীকৃতি দেয় না। ইউক্রেনও প্রায়ই ক্রাইমিয়া পুনরায় দখলের কথা বলে। যদিও এর আগে ক্রাইমিয়ায় কখনো হামলা চালায়নি ইউক্রেন। পশ্চিমাদের থেকে দূরপাল্লার ক্ষেপণাস্ত্র পাওয়ার পর এ ধরণের চেষ্টা দেখা যাচ্ছে ইউক্রেনের থেকে। তারা ক্রাইমিয়া সেতু উড়িয়ে দেয়ার হুমকিও দিয়েছে। গত বুধবার এক টুইট বার্তায় ক্রাইমিয়াতে আরও হামলার ইঙ্গিত দেয় ইউক্রেনের প্রতিরক্ষা বাহিনী।\n\n",
    "জার্মানিকে সহায়তা করতে চায় ইউক্রেন": "জার্মানিকে নিজেদের বাড়তি বিদ্যুৎ দিয়ে সহায়তা করার প্রস্তাব দিয়েছে ইউক্রেন।\n\nরাশিয়ার ওপর থেকে নিজেদের জ্বালানি নির্ভরতা কমানোর চেষ্টা করছে জার্মানি৷ এমন সময়ই এ প্রস্তাব দিল ইউক্রেন।\n\nএ ব্যাপারে ইউক্রেনের প্রধানমন্ত্রী দেনিস শামসাল জার্মান সংবাদ সংস্থা ডিপিএকে বলেন, ইউক্রেন বর্তমানে মলদোভা, রোমানিয়া, স্লোভাকিয়া ও পোল্যান্ডে বিদ্যুৎ সরবরাহ করে; এখন জার্মানিতেও বিদ্যুৎ রপ্তানি করতে ইচ্ছুক আমরা৷\n\nতিনি আরও বলেন, পারমাণবিক বিদ্যুৎ কেন্দ্র থাকায় আমাদের পর্যাপ্ত বিদ্যুৎ আছে৷\n\nতিনি জানান, যদি ইউরোপীয় ইউনিয়নে ইউক্রেন জ্বালানি রপ্তানি করতে পারে তাহলে দুই পক্ষই লাভবান হবে৷ কারণ এতে ইইউ জ্বালানি পাবে অন্যদিকে ইউক্রেন বৈদেশিক মুদ্রা পাবে যা এখন ইউক্রেনের জরুরি ভিত্তিতে প্রয়োজন৷\n\nসূত্র: আল জাজিরা৷",
    "রাশিয়া-ইউক্রেন যুদ্ধ: মিকোলাইভে আরেকটি পারমাণবিক বিদ্যুৎ কেন্দ্রের কাছে রকেট হামলা": "রাশিয়া-ইউক্রেন যুদ্ধ: মিকোলাইভে আরেকটি পারমাণবিক বিদ্যুৎ কেন্দ্রের কাছে রকেট হামলা\n\n১৯ সেপ্টেম্বর ২০২২\n\nছবির উৎস, Getty Images ছবির ক্যাপশান, মিকোলায়েভ অঞ্চলের একটি পারমাণবিক বিদ্যুতকেন্দ্র\n\nইউক্রেন বলছে, দেশটির দ্বিতীয় বৃহত্তম পারমাণবিক বিদ্যুৎ কেন্দ্রের চুল্লির মাত্র তিনশ' মিটার দুরে একটি রুশ রকেট আঘাত হেনেছে।\n\nইউক্রেনের পারমাণবিক নিয়ন্ত্রক কর্তৃপক্ষ এই আক্রমণের সিসিটিভি ভিডিও প্রকাশ করে জানিয়েছে - দক্ষিণের মিকোলাইভ অঞ্চলে পিভডেনুক্রেইনস্ক প্ল্যান্টের কাছে ওই বিস্ফোরণে জানলার কাঁচ ভেঙে যায় এবং সাময়িকভাবে বিদ্যুৎ সরবরাহ বন্ধ হয়ে যায়।\n\nএ আক্রমণের খবর স্বাধীন সূত্রে নিশ্চিত করা যায়নি, তবে ইউক্রেনের সেনাবাহিনী অনলাইনে এর ভিডিও ফুটেজ প্রকাশ করেছে।\n\nপ্রেসিডেন্ট ভলোদিমির জেলেনস্কি বলছেন, এ ঘটনা থেকে বোঝা যায় যে রাশিয়া সারা বিশ্বকে হুমকি দিচ্ছে। তিনি বলেন, পুরো ইউক্রেন মুক্ত না হওয়া পর্যন্ত রাশিয়ার হাত থেকে ভুমি পুনর্দখল করার অভিযান থামবে না।\n\nএর আগে ইউক্রেনের সবচেয়ে বড় পারমাণবিক বিদ্যুৎ কেন্দ্র জাপোরিঝিয়া রুশ বাহিনী দখল করে নেবার পর এটি বারংবার গোলাবর্ষণের শিকার হয়।\n\nঅন্যদিকে ইউক্রেনের সেনাবাহিনী জানিয়েছে যে উত্তর-পূর্বাঞ্চলের অনেকগুলো শহর ও গ্রাম পুনর্দখল করার পর তাদের সৈন্যরা ওস্কিল নদীর পূর্ব তীরে এসে পৌঁছেছে - যা এখন যুদ্ধের নতুন ফ্রন্টলাইনের একটি অংশে পরিণত হয়েছে ।\n\nবিবিসি বাংলায় সম্পর্কিত খবর:\n\nছবির উৎস, Telegram/itsdonetsk ছবির ক্যাপশান, দোনেৎস্কের এই এলাকাটিতে বিস্ফোরণে ১৩ জন নিহত হয়\n\nএ ছাড়া বিচ্ছিন্নতাবাদী নিয়ন্ত্রিত পূর্ব ইউক্রেনীয় শহর দোনেৎস্ক-এর মেয়র বলছেন, সেখানে কয়েকটি বিস্ফোরণে ১৩ জন নিহত হয়েছে।\n\nআলেক্সিই কুলেমজিন এজন্য ইউক্রেনীয় গোলাবর্ষণকে দায়ী করেন। ইউক্রেনীয় কর্মকর্তাদের দিক থেকে কোন মন্তব্য পাওয়া যায়নি।\n\nস্থানীয় কর্তৃপক্ষ সূত্রে জানা গেছে দোনেৎস্কের কুইবিশেভস্কি এলাকায় নয়টি ১৫০ এমএম গোলা আঘাত হানে।\n\nদোনেৎস্ক শহরটি ২০১৪ সাল থেকে রাশিয়ার প্রক্সি কর্তৃপক্ষের নিয়ন্ত্রণে।\n\nতারা ইউক্রেনীয় বাহিনীর বিরুদ্ধে একাধিকবার এ শহরকে লক্ষ্য করে আক্রমণের অভিযোগ তুলেছে।\n\nস্থানীয় নেতা অভিযোগ করেন, ইউক্রেন উদ্দেশ্যমূলকভাবে বাসস্টপ, দোকান ও ব্যাংকে আসা বেসামরিক লোকজনকে লক্ষ্যবস্তু করছে।"
}