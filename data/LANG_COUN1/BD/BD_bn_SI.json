{
    "স্পেনের জয়রথ থামালো সুইজারল্যান্ড, পর্তুগালের বড় জয়": "ঘরের মাটিতে টানা ২২ ম্যাচ অপরাজিত থাকার পর অবশেষে হারের তেতো স্বাদ পেল স্পেন। উয়েফা ন্যাশনস লিগে সুইজারল্যান্ডের কাছে এই হারে গ্রুপের শীর্ষস্থানও খোলাও লুইস এনরিকের শিষ্যরা।\n\nলিগ 'এ'-তে গ্রুপ দুইয়ের এর ম্যাচে গতকাল রাতে সুইসদের কাছে ২-১ গোলে হেরে গেছে স্প্যানিশরা। ২১তম মিনিটে ম্যানুয়েল আকানজির গোলে এগিয়ে যায় সফরকারীরা। এরপর ৫৫তম মিনিটে জর্দি আলবার গোলে সমতায় ফেরে স্বাগতিকরা। কিন্তু তিন মিনিট পরেই লক্ষ্যভেদ করে ফের সুইজারল্যান্ডকে এগিয়ে দেন ব্রিল এমবোলো। শেষ পর্যন্ত এই গোলটিই জয়সূচক সাব্যস্ত হয়।\n\nগ্রুপের আরেক ম্যাচে পর্তুগাল ৪-০ গোলে উড়িয়ে দিয়েছে চেক রিপাবলিককে। জোড়া গোল করেছেন দালোত। ৩৩তম মিনিটে পর্তুগিজদের এগিয়ে দেন তিনি। এরপর প্রথমার্ধের যোগ করা সময়ে ব্যবধান দ্বিগুণ করেন ব্রুনো ফার্নান্দেস। ৫২তম মিনিটে জোড়া গোল পূর্ণ করেন দালোত। এরপর দিয়েগো জোটা ৮২তম চেক রিপাবলিকের কফিনে শেষ পেরেক ঠুকে দেন। শেষ গোলটিতে অ্যাসিস্ট করেন ক্রিটিয়ানো রোনালদো।\n\n৫ ম্যাচে ১০ পয়েন্ট নিয়ে গ্রুপের শীর্ষে পর্তুগাল। সমান ম্যাচে ২ পয়েন্ট কম নিয়ে দ্বিতীয় স্থানে স্পেন। ৬ পয়েন্ট নিয়ে তিনে সুইজারল্যান্ড এবং ৪ পয়েন্ট নিয়ে চতুর্থ স্থানে চেক রিপাবলিক।\n\nঅন্যদিকে গ্রুপ 'বি-৪' এর ম্যাচে স্লোভেনিয়ার কাছে ২-১ গোলে হেরে গেছে শীর্ষে থাকা নরওয়ে। যদিও দ্বিতীয়ার্ধের শুরুতেই ম্যানচেস্টার সিটি তারকা আর্লিং হলান্ডের গোলে এগিয়ে যায় নরওয়েজিয়ানরা। কিন্তু পরে স্লোভেনিয়া দুই গোল করে ম্যাচ বের করে নিয়ে যায়। একই গ্রুপের আরেক ম্যাচে মিত্রোভিচের হ্যাটট্রিকে সার্বিয়া ৪-১ গোলে হারিয়েছে সুইডেনকে।\n\n৫ ম্যাচে ১০ পয়েন্ট নিয়ে শীর্ষেই আছে নরওয়ে। সমান পয়েন্ট দুইয়ে থাকা সার্বিয়ারও। ৫ পয়েন্ট নিয়ে তিনে স্লোভেনিয়া এবং ৩ পয়েন্ট নিয়ে চারে সুইডেন।\n\nবাংলাদেশ সময়: ০৮৪৫ ঘণ্টা, সেপ্টেম্বর ২৫, ২০২২\n\nএমএইচএম",
    "নেশনস লীগেও সবচেয়ে বেশি গোল হালান্দের": "(১ দিন আগে) ২৫ সেপ্টেম্বর ২০২২, রবিবার, ১:০৮ অপরাহ্ন\n\nসর্বশেষ আপডেট: ১:০৯ অপরাহ্ন\n\nআরলিং ব্রট হালান্দকে থামানোর উপায় খুঁজে পাচ্ছেন না প্রতিপক্ষের ডিফেন্ডাররা। প্রিমিয়ার লীগ, চ্যাম্পিয়নস লীগের সঙ্গে জাতীয় দলেও গোলোৎসব অব্যাহত রয়েছে তার। শনিবার উয়েফা নেশনস লীগে স্লোভেনিয়ার বিপক্ষে এক গোল করেন হালান্দ। তবে ম্যাচে ২-১ গোলে হেরে যায় নরওয়ে।\n\nনেশনস লীগে সবচেয়ে বেশি ৬ গোল হালান্দের। ৫ গোল নিয়ে তার পরে রয়েছেন সার্বিয়ার আলেকজান্দার মিত্রোভিচ। শনিবার সুইডেনের বিপক্ষে হ্যাটট্রিক করেন মিত্রোভিচ। সার্বিয়া-নরওয়ে একই গ্রুপে (বি৪) শীর্ষ স্থানের জন্য লড়ছে। ৫ ম্যাচে দু’দলেরই সমান ১০ পয়েন্ট। মঙ্গলবার শীর্ষ স্থান নিশ্চিত করার লড়াইয়ে মুখোমুখি হবে তারা। এ ম্যাচে জয়ী দলের প্রমোশন হবে নেশনস লীগের এলিট গ্রুপে (এ)।\n\nশনিবার স্লোভেনিয়ার মাঠে ৪৭তম মিনিটে এগিয়ে যায় নরওয়ে।\n\nবিজ্ঞাপন\n\nপ্রতিপক্ষের ডিফেন্ডারের ভুলের সুযোগ কাজে লাগিয়ে গোল আদায় করে নেন হালান্দ। জাতীয় দলের জার্সিতে ২২ ম্যাচেই ২১ গোল করে ফেলেছেন তিনি। তবে লিড ধরে রাখতে পারেনি নরওয়ে। আনদ্রাজ স্পোরার ও বেঞ্জামিন সিসকোর গোলে জয় নিয়ে মাঠ ছাড়ে স্লোভেনিয়া।\n\nবরুশিয়া ডর্টমুন্ড থেকে চলতি মৌসুমে ম্যানচেস্টার সিটিতে যোগ দেয়ার পর ১০ ম্যাচে ১৪ গোল করেছেন হালান্দ। এর মধ্যে প্রিমিয়ার লীগে ৭ ম্যাচে ১১ গোল নিয়ে শীর্ষে রয়েছেন তিনি। এখানেও হালান্দের পেছনে মিত্রোভিচ (৬)। চ্যাম্পিয়নস লীগে ২ ম্যাচে হালান্দ করেছেন ৩ গোল।\n\n",
    "পালানোর সময় ট্রেন থেকে শতাধিক আশ্রয়প্রার্থী গ্রেপ্তার": "",
    "বৈশ্বিক সংকটের ফলে সৃষ্ট চ্যালেঞ্জ নিয়ে প্রধানমন্ত্রীর উদ্বেগ": "কোভিড-১৯ মহামারি এবং রাশিয়া-ইউক্রেন যুদ্ধের কারণে উন্নয়নশীল দেশগুলোর খাদ্য ও জ্বালানি সংকটের পাশাপাশি আর্থিক ও বাণিজ্যিক চ্যালেঞ্জ নিয়ে উদ্বেগ প্রকাশ করেছেন প্রধানমন্ত্রী শেখ হাসিনা।\n\nযুক্তরাষ্ট্র সফররত প্রধানমন্ত্রী তার সঙ্গে বিশ্ব অর্থনৈতিক ফোরামের (ডব্লিউইএফ) নির্বাহী চেয়ারম্যান অধ্যাপক ক্লাউস শোয়াবের সাক্ষাৎকালে এই উদ্বেগ প্রকাশ করেন। নিউইয়র্ক সময় বুধবার (২১ সেপ্টেম্বর) প্রধানমন্ত্রীর অবস্থানস্থল হোটেলে এই সাক্ষাৎ অনুষ্ঠিত হয়।\n\nপরে পররাষ্ট্রমন্ত্রী ড. এ কে আবদুল মোমেন ও পররাষ্ট্র প্রতিমন্ত্রী শাহরিয়ার আলম সাংবাদিকদের প্রধানমন্ত্রীর কার্যসূচি সম্পর্কে অবহিত করেন।\n\nপ্রধানমন্ত্রী এসব চ্যালেঞ্জ মোকাবিলা, তথ্যপ্রযুক্তির মাধ্যমে আর্থ-সামাজিক উন্নয়নের পাশাপাশি জলবায়ু পরিবর্তনের প্রভাব মোকাবিলা এবং বাণিজ্য সম্প্রসারণের ক্ষেত্রে বাংলাদেশ ও ডব্লিউইএফের মধ্যে সহযোগিতা ভবিষ্যতে বাড়বে বলে আশা প্রকাশ করেন।\n\nঅধ্যাপক শোয়াব আগামী জানুয়ারিতে ডাভোসে ডব্লিউইএফ সম্মেলনে যোগ দেওয়ার জন্য প্রধানমন্ত্রীকে আমন্ত্রণ জানান।\n\nস্লোভেনিয়া ও ইকুয়েডরের প্রেসিডেন্টের সঙ্গে প্রধানমন্ত্রীর বৈঠক\n\nপ্রধানমন্ত্রী জাতিসংঘ সদরদপ্তরের দ্বিপাক্ষিক বুথে স্লোভেনিয়ার প্রেসিডেন্ট বোরুত পাহোরের সঙ্গেও দ্বিপাক্ষিক বৈঠক করেছেন।\n\nবৈঠকে বাংলাদেশ ও স্লোভেনিয়ার মধ্যে সহযোগিতা সংক্রান্ত দ্বিপাক্ষিক বিষয় নিয়ে আলোচনা হয়।\n\nপরে একই বুথে ইকুয়েডরের প্রেসিডেন্ট গুইলারমো লাসোর সঙ্গে প্রধানমন্ত্রীর আরেকটি দ্বিপাক্ষিক বৈঠক অনুষ্ঠিত হয়। উভয় নেতা বাংলাদেশ ও ইকুয়েডরের মধ্যে সহযোগিতার দ্বিপাক্ষিক বিষয় নিয়ে আলোচনা করেন।\n\nঅন্যদিকে, স্বল্পোন্নত দেশ, ল্যান্ডলক্ড ডেভেলপিং কান্ট্রিস অ্যান্ড স্মল আইল্যান্ড ডেভেলপিং স্টেটস (ইউএন-ওএইচআরএলএলএস) এর হাই রিপ্রেজেন্টেটিভের কার্যালয়ে জাতিসংঘের আন্ডার সেক্রেটারি জেনারেল রাবাব ফাতিমা প্রধানমন্ত্রীর সঙ্গে সৌজন্য সাক্ষাৎ করেন।\n\nশেখ হাসিনা আশাবাদ ব্যক্ত করেন, ওএইচআরএলএলএস এলডিসি দেশ এবং উন্নয়নশীল দেশগুলোকে সাহায্য করতে আরও সক্রিয় ভূমিকা পালন করবে, যেন আন্তর্জাতিক আর্থিক প্রতষ্ঠানগুলো বৈশ্বিক সংকটের সময় কঠোর শর্ত আরোপ না করে সহায়তা প্রদান করে।\n\nরাবাব ফাতিমা প্রধানমন্ত্রীকে ২০২৩ সালের মার্চে দোহায় অনুষ্ঠেয় এলডিসি-৫ সম্মেলনে অংশগ্রহণের আমন্ত্রণ জানান।\n\nশেষে, মেটার গ্লোবাল অ্যাফেয়ার্সের প্রেসিডেন্ট নিক ক্লেগ বাংলাদেশের প্রধানমন্ত্রীর সঙ্গে তার হোটেলের দ্বিপাক্ষিক বৈঠক কক্ষে সাক্ষাৎ করেন।\n\nবৈঠকে প্রধানমন্ত্রী তথ্যপ্রযুক্তি খাতে বাংলাদেশের অর্জিত উল্লেখযোগ্য সাফল্যের কথা তুলে ধরেন। নিক ক্লেগ তথ্যপ্রযুক্তি খাতে বাংলাদেশের অর্জিত সাফল্যের প্রশংসা করেন। এ সময় তথ্যপ্রযুক্তি খাতে বাংলাদেশ ও মেটার মধ্যে সহযোগিতার সম্ভাব্য দিক নিয়ে আলোচনা হয়।\n\nডিজিটাল বাংলাদেশ বিনির্মাণে বর্তমান সরকারের সাফল্যের প্রশংসা করে নিক ক্লেগ দেশের অর্থনৈতিক উন্নয়নের জন্য ইন্টারনেট-ভিত্তিক ব্যবসার চলমান উন্নয়নে মেটার পূর্ণ সহযোগিতার আশ্বাস দেন।\n\nএইচএ/ইএ/এএসএম",
    "Ukraine Crisis:ইউক্রেন ফেরতা ডাক্তারি পড়ুয়ারা পড়তে পারবেন 29টি দেশে": "কোটা (রাজস্থান), 16 সেপ্টম্বর: রাশিয়ার সঙ্গে যুদ্ধের পর ইউক্রেনন থেকে দেশে ফিরে আসা কয়েকহাজার ডাক্তারি পড়ুয়ার ভবিষ্যৎ চরম অনশ্চিয়তার মধ্যে পড়েছিল ৷ এই সকল পড়ুয়াদের সুবিধার্থে বৃহস্পতিবার ন্যাাশনাল মেডিক্যাল কমিশন 29 দেশের বেশ কিছু বিশ্ববিদ্যালয়ের তালিকা প্রকাশ করেছে । পড়ুয়ারা তাদের অর্ধ সমাপ্ত পাঠক্রম শেষ করতে পারবেন এই শিক্ষা সমস্ত প্রতিষ্ঠানে (Medicos studying in Ukrainian can continue studies) ৷\n\nভারত থেকে একাধিক পড়ুয়া ইউক্রেনে ডাক্তারি পড়তে গিয়েছিলেন ৷ ফেব্রুয়ারি মাসে হঠাৎই রাশিয়ার পক্ষ থেকে ইউক্রনে সামরিক অভিযান ঘোষণা করা হয় (Russia Ukraine War) ৷ এর কিছুদিন পরেই দুই দেশের মধ্যে শুরু হয় যুদ্ধ ৷ প্রাণ বাঁচাতে ডাক্তরি পড়ুয়াদের সেখান থেকে চলে আসতে হয় ৷ চরম অনিশ্চতার মধ্যে পড়েন ডাক্তারি পড়ুয়ারা ৷ সেই সমস্ত পড়ুয়ারা 29টি দেশের বিশ্ববিদ্যালয়ের তাঁদের ডাক্তারি পাঠক্রম শেষ করতে পারবেন ৷ তালিকায় আমেরিকা থেকে শুরু করে ফ্রান্স এবং সুইডেনও রয়েছে ৷ শিক্ষা বিশেষজ্ঞদের অনেকেই মনে করেছেন এই ঘোষণা নিশ্চয় পড়ুয়াদের পথ দেখাবে ।\n\nআরও পড়ুন : ইউক্রেন ফেরত মেডিক্যাল পড়ুয়াদের ভবিষ্যৎ কী হবে, নোটিশ সুপ্রিম\n\nএই প্রসঙ্গেই কোটার শিক্ষা বিশেষজ্ঞ দেব শর্মা বলেন , ‘‘পোল্যান্ড, অস্ট্রিয়া, ফ্রান্স, জর্জিয়া, লিথুয়ানিয়া, মলদোভা, স্লোভেনিয়া, স্পেন, উজবেকিস্তান, মার্কিন যুক্তরাষ্ট্র, ইতালি, বেলজিয়ামের মতো নিম্নলিখিত দেশে পড়াশোনা করতে পারবেন ওই পড়ুয়ারা। এছড়াও মিশর, বেলারুশ, লাটভিয়া, কিরগিজস্তান, গ্রীস, রোমানিয়া, সুইডেন, ইসরাইল, ইরান, আজারবাইজান, বুলগেরিয়া, জার্মানি, তুরস্ক, ক্রোয়েশিয়া এবং হাঙ্গেরিতেও যেতে পারেন পড়ুয়ারা ৷’’\n\nআরও পডুন : ইউক্রেন ফেরত মেডিক্যাল পড়ুয়াদের প্র্যাকটিক্যালের সুযোগ রাজ্যে\n\nএই প্রসঙ্গেই তিনি আরও জানান, বিদেশে এমবিবিএস করা শিক্ষার্থীদের জন্য আমাদের দেশের নিয়ম কঠোর। এমনকী সাধারণ পরিস্থিতিতে বা জরুরি অবস্থাতেও ভারতীয় বিশ্ববিদ্যালয়ে ছাত্রদের পুনর্বাসন করা যায় না। তাই, এই সকল পড়ুয়াদের অন্য বিদেশি বিশ্ববিদ্যালয়ে স্থানান্তর করা হয়।",
    "যুক্তরাষ্ট্রের আর্থিক স্বচ্ছতার তালিকায় নেই বাংলাদেশ": "শর্তপূরণে বাংলাদেশের উল্লেখযোগ্য অগ্রগতি হয়েছে। তবে আর্থিক স্বচ্ছতার আন্তর্জাতিক মানদণ্ডের ন্যূনতম শর্ত পূরণকারী দেশগুলোর তালিকায় নেই বাংলাদেশ। এক্ষেত্রে আর্থিক স্বচ্ছতার মানকে উন্নত করতে চার দফা সুপারিশ করা হয়েছে। তা হলো- এক. আন্তর্জাতিক নীতিতে গ্রহণযোগ্য বাজেট ডকুমেন্ট প্রস্তুত করতে হবে। দুই. সর্বোচ্চ নিরীক্ষা বা অডিট বিষয়ক প্রতিষ্ঠানগুলোর স্বাধীনতার মানদণ্ড পূরণ নিশ্চিত করতে হবে এবং তাদের থাকতে হবে পর্যাপ্ত জনবল। তিন. সময়মতো অডিট রিপোর্ট প্রকাশ করতে হবে। থাকতে হবে বাস্তব অনুসন্ধান তথ্য, সুপারিশ এবং বিস্তারিত নিরীক্ষা প্রতিবেদন। চার. প্রাকৃতিক সম্পদ আহরণে সম্পাদিত চুক্তির মৌলিক তথ্যগুলো জনগণের সামনে প্রকাশ করতে হবে এবং অব্যাহতভাবে তাদের নাগালের মধ্যে রাখতে হবে। এতে বাংলাদেশের যেসব অসঙ্গতি আছে তাও তুলে ধরা হয়েছে। শুক্রবার যুক্তরাষ্ট্রের পররাষ্ট্র মন্ত্রণালয় আর্থিক স্বচ্ছতার আন্তর্জাতিক মানদণ্ডের ন্যূনতম শর্ত পূরণকারী দেশগুলোর তালিকা প্রকাশ করে।\n\nবিজ্ঞাপন\n\nএই প্রতিবেদনের শিরোনাম- ২০২২ ফিজক্যাল ট্রান্সপারেন্সি রিপোর্ট (এফটিআর)। মোট ১৪১টি দেশের ওপর এই মূল্যায়ন উপস্থাপন করা হয়। বলা হয়, ওই দেশগুলোর মধ্যে ৭২টি দেশ আর্থিক স্বচ্ছতার ন্যূনতম শর্ত পূরণ করেছে। ৬৯টি দেশ তা পূরণ করতে পারেনি। তবে আর্থিক স্বচ্ছতার জন্য প্রয়োজনীয় ন্যূনতম শর্ত পূরণের জন্য উল্লেখযোগ্য অগ্রগতি করেছে ২৭টি দেশ। তার মধ্যে আছে বাংলাদেশ।\n\nযে দেশগুলো ২০২২ সালে ন্যূনতম শর্ত পূরণ করেছে তার মধ্যে উল্লেখযোগ্য হলো- আলবেনিয়া, আর্জেন্টিনা, আর্মেনিয়া, বসনিয়া ও হার্জেগোভিনা, বোতসোয়ানা, ব্রাজিল, বুলগেরিয়া, বুরকিনা ফাসো, ক্যাবো ভারডি, চিলি, কলম্বিয়া, কোস্টারিকা, আইভরিকোস্ট, ক্রোয়েশিয়া, চেক প্রজাতন্ত্র, এস্তোনিয়া, ফিজি, গাম্বিয়া, জর্জিয়া, ঘানা, গ্রিস, গুয়াতেমালা, গায়ানা, হন্ডুরাস, হাঙ্গেরী, ভারত, ইন্দোনেশিয়া, ইসরাইল, জ্যামাইকা, জর্ডান, কোনিয়া, কসোভো, কিরগিজ প্রজাতন্ত্র, লাতভিয়া, লিথুয়ানিয়া, মালয়েশিয়া, মালটা, মার্শাল আইল্যান্ডস, মৌরিতিয়াস, মেক্সিকো, মাইক্রোনেশিয়া, মলদোভা, মঙ্গোলিয়া, মন্টিনেগ্রো, মরক্কো, নামিবিয়া, নেপাল, নাইজেরিয়া, নর্থ মেসিডোনিয়া, পানামা, প্যারাগুয়ে, পেরু, ফিলিপাইন, পোল্যান্ড, পর্তুগাল, রোমানিয়া, সামোয়া, সার্বিয়া, সিসিলি, সিঙ্গাপুর, স্লোভাকিয়া, স্লোভেনিয়া, দক্ষিণ আফ্রিকা, শ্রীলঙ্কা, থাইল্যান্ড, তিমুর লেস্তে, টোগো, টোঙ্গা, ত্রিনিদাদ অ্যান্ড টোবাগো, তিউনিশিয়া, তুরস্ক এবং উরুগুয়ে। এই তালিকায় রয়েছে এশিয়া মহাদেশের ভারত, নেপাল ও শ্রীলঙ্কার নাম। অন্যদিকে বাংলাদেশ যাদের কাতারে আছে তার মধ্যে আছে পাকিস্তান, মালদ্বীপ, আফগানিস্তান ও মিয়ানমার। ২০১৪ সালে যেসব দেশকে আর্থিক স্বচ্ছতা বিষয়ক রিপোর্টে তুলে ধরা হয়েছিল, তাদের পারফরমেন্স রিভিউ করা হয় এতে।\n\nযেসব দেশ আর্থিক স্বচ্ছতায় যারা ন্যূনতম মানদণ্ড পূরণ করতে পারেনি, তাদের মূল্যায়ন করা হয়েছে এতে। ইঙ্গিত দেয়া হয়েছে এসব দেশ ২০২১ সালের ১লা জানুয়ারি থেকে ৩১শে ডিসেম্বর পর্যন্ত এই শর্ত পূরণের দিকে উল্লেখযোগ্য অগ্রগতি অর্জন করেছে কিনা। আর্থিক স্বচ্ছতা নাগরিকদের কাছে তথ্য পৌঁছে দেয় যে, কীভাবে সরকার এবং ট্যাক্স রেভিনিউ খরচ করা হচ্ছে। একে বলা হয় সরকারি আর্থিক ব্যবস্থাপনার একটি কার্যকর গুরুত্বপূর্ণ উপাদান। এর মধ্যদিয়ে বাজেট সম্পর্কে জানতে পারে নাগরিকরা। ফলে তারা সরকারকে জবাবদিহিতায় নিতে পারে। আয়-ব্যয় সহ বাজেটের তথ্যের পর্যাপ্ততা ও প্রাকৃতিক সম্পদ আহরণের জন্য সরকারের বিভিন্ন চুক্তি ও নিবন্ধন দেয়ার প্রক্রিয়ার স্বচ্ছতা মূল্যায়ন করা হয়েছে এই প্রতিবেদনে। এর বাংলাদেশ অংশে বলা হয়েছে, রিভিউ সময়কালে সরকার বছরের শেষে যৌক্তিক সময়ে রিপোর্ট প্রকাশ করে উল্লেখযোগ্য অগ্রগতি করেছে বাংলাদেশ। তারা এক্সিকিউটিভ বাজেট প্রস্তাব তৈরি করেছে। জনগণ যাতে সহজেই হাতের নাগালে পায়, সেজন্য এই বাজেটকে অনলাইনে সহজলভ্য করেছে। ঋণ বাধ্যবাধকতা বিষয়ক তথ্য জনগণের জন্য সহজলভ্য ছিল।\n\nসরকারি ব্যাজেট এবং প্রাকৃতিক সম্পদভিত্তিক রাজস্ব সহ সব রকম রাজস্বের বিষয়ে সরকারের একটি বাস্তব চিত্র সরবরাহ করা হয়েছে। তবে বাজেট বিষয়ক তথ্য সাধারণত নির্ভরযোগ্য বলে বিবেচিত হয়। কিন্তু আন্তর্জাতিক গ্রহণযোগ্য নীতি (প্রিন্সিপালস) অনুযায়ী এই বাজেট ডকুমেন্ট প্রস্তুত করা হয়নি। সরকারের সর্বোচ্চ অডিট সংস্থা সরকারি হিসাব রিভিউ করে দেখেছে। কিন্তু রিভিউ রিপোর্টে উল্লেখযোগ্য বাস্তবসম্মত কোনো অনুসন্ধান তথ্য ছিল না। একটি যৌক্তিক সময়ের মধ্যে তা জনগণের জন্য সহজলভ্য করা হয়নি। সর্বোচ্চ অডিট প্রতিষ্ঠান স্বাধীনতার আন্তর্জাতিক মানদণ্ড পূরণ করেনি। সরকার আইন বা প্রবিধান নির্দিষ্ট করেছে। প্রাকৃতিক সম্পদ আহরণ চুক্তি এবং লাইসেন্স প্রদানের জন্য মানদণ্ড এবং পদ্ধতিগুলো অনুশীলন করতে দেখা গেছে। কিন্তু এসব বিষয়ে মৌলিক তথ্য জনগণের জন্য অবাধ নয়।",
    "জ্বালানির মূল্যবৃদ্ধি ব্রিটিশদের চরম ভোগাবে": "﻿ব্রিটেন অক্টোবর থেকে জ্বালানি তেলের দাম যেভাবে বাড়ানোর সিদ্ধান্ত নিয়েছে; তাতে বিশ্বের ষষ্ঠ ধনী দেশটি শীতকালীন এক মানবিক সংকট মোকাবিলার জন্য অপেক্ষা করছে। সরকার এ মুহূর্তে সিদ্ধান্ত না পাল্টালে লাখ লাখ ব্রিটিশ তাদের ঘর উষ্ণ করতে ব্যর্থ হবে। কেউ মারাও যেতে পারে। কারণ জাতীয় স্বাস্থ্যসেবা কর্তৃপক্ষ (এনএইচএস) সতর্ক করেছে, অনেকে ভীষণ অসুস্থ হয়ে পড়বে। দেশব্যাপী স্কুল, হাসপাতাল এবং বিভিন্ন সেবাকেন্দ্র হয় তাদের ব্যয় সংকোচন করছে, নয়তো বন্ধ হওয়ার পথে। অগণিত দোকান ও ব্যবসা প্রতিষ্ঠান একেবারে বন্ধ হয়ে যাওয়ার পথে। ৭০ শতাংশেরও বেশি পানশালা তাদের শেষ গ্রাহক আপ্যায়নের প্রস্তুতি নিচ্ছে। একই সঙ্গে রেস্টুরেন্ট, ক্যাফে এবং কাবাবের দোকানগুলো অস্তিত্ব সংকটে রয়েছে। জ্বালানি বিল চার গুণ হওয়ায় খাবারের দাম বাড়ছে এবং তা এমন মন্দায় রূপ নেবে, যেখানে মানুষ তাদের নিত্যপ্রয়োজনীয় দ্রব্যাদি কিনতে ব্যর্থ হবে। এমন এক অর্থনৈতিক সংকট আসছে যেটি মনে হচ্ছে, ২০০৮ সালের মন্দার চেয়েও বড়। এটি আমাদের প্রাত্যহিক ও সামাজিক জীবনে ব্যাপক পরিবর্তন নিয়ে আসবে।\n\nজ্বালানি বাজার পর্যবেক্ষক সংস্থা অফজেমের ২৬ আগস্টের বিবৃতি অনুসারে, গত বছরের শীতকালে জ্বালানির বিল যত ছিল, এবার তার প্রায় তিন গুণ হবে। এটি অনেকের জন্যই বহন করা কঠিন হবে। অক্টোবরে যখন এটি বাস্তবায়ন হবে; ব্রিটিশদের ২৫ শতাংশই তাদের জ্বালানির বিল পরিশোধ করতে পারবে না। কারণ 'সিটিজেন অ্যাডভাইস'-এর হিসাব অনুসারে তাদের আয় নেই। তারা শুরুতেই কষ্টে নিপতিত হবে। কেউ হয়তো হাবুডুবু খাবে। এভাবে নতুন দারিদ্র্য তৈরি থেকে আমরা মাত্র কয়েক সপ্তাহ পিছিয়ে।\n\nসরকার যদি জ্বালানি তেলের মূল্যবৃদ্ধির প্রস্তাব পুনর্বিবেচনা না করে, তবে আপনি কিংবা আমি সবারই জানা উচিত- আমাদের কোনো সরকার নেই। বরিস জনসন এই জরুরি অবস্থার বিষয়টি মাথায় না রেখেই এই গ্রীষ্ফ্মকালীন অবকাশ কাটিয়েছেন। আমাদের প্রধানমন্ত্রীকে আমরা যতটা দেখেছি, তার চেয়েও বেশি দেখেছে স্লোভেনিয়া ও গ্রিসের মানুষ। সম্ভাব্য প্রধানমন্ত্রী লিস ট্রাসকে অর্থনৈতিক দুর্যোগ বিষয়ে আলোচনার এত সুযোগ দেওয়া হলো; এর পরও এসব ধাপ্পাবাজি কিংবা বিভ্রম? তিনি অর্থনৈতিক কোনো সহযোগিতা না দেওয়ার কথা বলেছেন। ২০০৮ সালের লেম্যান ব্রাদার্স বন্ধ হওয়ার পর থেকে আমরা জ্বালানির যে সংকট মোকাবিলা করছিলাম; এবারের পরিস্থিতি তার চেয়েও খারাপ। দেশটি কে চালাবে- সে চিন্তার চেয়েও জ্বালানি সংকটের চিন্তা আরও বেশি জরুরি হয়ে উঠছে।\n\nআমাদের একটি বাজার আছে, যেটি মানুষের সক্ষমতা অনুযায়ী নিত্যপ্রয়োজনীয় দ্রব্যাদি সরবরাহ করতে পারত, সেই বাজার ভেঙে গেছে। আমাদের রেলওয়ে নেটওয়ার্ক, পানি শিল্প ইত্যাদি থেকে প্রত্যাশিত সেবা মিলছে না। গত এক দশকে আমাদের বেতন-ভাতা তেমন না বাড়লেও জীবনযাত্রার ব্যয় বেড়েছে অনেক। এখনও মূলধারার রাজনীতি বা নীতিনির্ধারকদের কেউ মনে হচ্ছে সেই চিন্তা করতে সক্ষম নন। অথচ মানুষ সেটাই করছে। এখন পর্যন্ত সবচেয়ে বড় আগস্ট মাসের এক জরিপ বলছে, কনজারভেটিভ পার্টির দুই-তৃতীয়াংশ ভোটার চায় জ্বালানি, পানি, রেলওয়ে এবং ডাক বিভাগ পাবলিক সেক্টর বা সরকারি সেবার আওতায় আনা হোক। কেন সেগুলোর সরকারীকরণ হবে না? গিলফোর্ড থেকে যে যাত্রী ট্রেনে ওঠে, তার কাছ থেকে যে ভাড়া নেওয়া হয় তাতে তার যাত্রা আনন্দের হয় না। জ্বালানি ও পানির ক্ষেত্রেও একই ভোগান্তি। এর পরও বড় কোনো দল জাতীয়করণের কথা বলে না।\n\nগত সপ্তাহে আমি 'ইনাফ ইজ ইনাফ' বা যথেষ্ট হয়েছে শিরোনামে একটি র‌্যালি দেখছিলাম, যারা জ্বালানির মূল্যবৃদ্ধির কারণে আন্দোলন করছিল। ওয়েস্টমিনস্টার থেকে কয়েক মাইল দক্ষিণের ওই র‌্যালি দেখলাম মূল সড়ক ব্লক করে ফেলেছে। এই কর্মসূচি যদিও দুটি ছোট ট্রেড ইউনিয়ন আয়োজন করেছিল, কিন্তু এটি সে অর্থে গতানুগতিক ইউনিয়নের মতো কর্মসূচি ছিল না। গৃহায়ন অধিকার কর্মী কোয়াজু টুইনবোয়া স্টেজে আসন গ্রহণ করেন; সেখানে ডাক ইউনিয়নের ডেভিড ওয়ার্ড ঘোষণা করেন- এটা সামাজিক আন্দোলনের সূচনা। লেবার পার্টির এমপি জারাহ সুলতানা ব্রিটিশ রাজনীতি নিয়ে কথা বলেন। অন্য বক্তারা গৃহায়ন ও জলবায়ু সংকট নিয়ে কথা বলেন। ৫০ হাজার মানুষের স্বাক্ষর নেওয়ার লক্ষ্যে 'ইনাফ ইজ ইনাফ' কর্মসূচি শুরু হয়েছিল দুই সপ্তাহ আগে। এখন সেটা চার লাখ ৫০ হাজার অতিক্রম করেছে এবং সেপ্টেম্বরের শেষ নাগাদ ১০ লাখে পৌঁছানোর পরিকল্পনা করছে। ট্রেড ইউনিয়ন, সুশীল সমাজ এবং এসব সংগঠন সংকটে তাদের শর্তাবলি জুড়ে দিচ্ছে।\n\nআন্দোলন আরও দানা বাঁধবে। বিশেষ করে জ্বালানির দাম বৃদ্ধির সিদ্ধান্ত যেখানে মানুষকে ভোগাবে এবং নতুন দারিদ্র্য তৈরির হুমকি দিচ্ছে সেখানে এটাই স্বাভাবিক। কারণ আমাদের হতভাগা রাজনীতি তাদের রক্ষা করবে না। সুতরাং তৃণমূলের জাগরণ এবং আন্দোলনই ভরসা।\n\nআদিত্য চক্রবর্তী: জ্যেষ্ঠ অর্থনীতি বিশ্নেষক; গার্ডিয়ান থেকে ঈষৎ সংক্ষেপিত ভাষান্তর মাহফুজুর রহমান মানিক",
    "খেলোয়াড় বিক্রি যাদের ব্যবসা": "এ ছাড়া বিশ্বের বিভিন্ন দেশ থেকে সম্ভাবনাময় এবং প্রতিভাবান খেলোয়াড় বাছাই করে আনার জন্য শক্তিশালী একটা নেটওয়ার্কও আছে বেনফিকার। যার মাধ্যমে তারা আর্জেন্টিনা থেকে আনহেল দি মারিয়া ও পাবলো আইমার, ব্রাজিল থেকে দাভিদ লুইজের মতো ফুটবলারদের খুব কম ফিতে তুলে নিয়ে এসেছিল।\n\nএখন প্রশ্ন হচ্ছে, আরও অনেক ক্লাবই তো আছে ইউরোপের অন্য দেশগুলোতে, বিশেষ করে শীর্ষ পাঁচ লিগের দেশে। সেখানকার চেয়ে পর্তুগিজ ক্লাবে কেন বেশি আসে দক্ষিণ আমেরিকানরা? মূলত পর্তুগালের জলবায়ু, সংস্কৃতি আর ফুটবল স্টাইলের বাড়তি কিছু সুবিধা আছে। দক্ষিণ আমেরিকানদের আটলান্টিক পাড়ি দিয়ে পর্তুগালে আসতে বেশি কিছু ভাবতে হয় না।\n\nব্রাজিলের তো ভাষাই পর্তুগিজ। আবার বিদেশি হিসেবে পর্তুগালে খেলার সুযোগ পাওয়াও সহজ। যে কারণে খেলার সুযোগ করে দিতে পারার সুবিধা নিয়ে কম টাকায় ব্রাজিল-আর্জেন্টিনার তরুণদের দলে ভিড়িয়ে ফেলে বেনফিকা। ওই তরুণেরাও ধরে নেন, পর্তুগাল তাঁদের ক্যারিয়ারের জন্য ট্রানজিট পয়েন্ট।\n\nইউরোপের কিছু ছোট ছোট দেশ, যেমন সার্বিয়া, স্লোভেনিয়া ও সুইডেনের প্রতিভাবান ফুটবলারদের গড়ে তোলায়ও সুনাম আছে বেনফিকার। যেমন স্লোভেনিয়ান গোলরক্ষক ইয়ান ওবলাককে তারা চার মিলিয়ন ইউরোয় কিনেছিল এনকে অলিম্পিয়া থেকে, পরে আতলেতিকোয় বিক্রি করে দেয় ১৬ মিলিয়নে।",
    "বাড়ছে বাংলাদেশি পতাকাবাহী বিদেশগামী জাহাজ": "# তিন বছরে ৪৩টি থেকে বেড়ে ৯১টিতে দাঁড়িয়েছে\n\n#এর মধ্যে কনটেইনার ভ্যাসেল ৬টি\n\n# দেশের টাকা দেশেই থাকছে, আসছে বৈদেশিক মুদ্রাও\n\n#বাংলাদেশের আমদানি-রপ্তানির প্রায় ৯০ শতাংশ হয় সমুদ্রপথে\n\nসমুদ্র পরিবহনে ধীরে ধীরে এগিয়ে যাচ্ছে বাংলাদেশ। এগিয়ে আসছেন নতুন নতুন বিনিয়োগকারী। স্বাধীনতা পরবর্তীসময় থেকে ২০১৯ সালের শুরু পর্যন্ত বাংলাদেশি পতাকা বহন করতো সমুদ্রগামী ৪৩টি জাহাজ। সরকারি সুযোগ-সুবিধা বাড়ানোয় গত তিন বছরে নতুন করে যোগ হয়েছে আরও ৪৮টি জাহাজ। বর্তমানে লাল-সবুজ পতাকাবাহী বিদেশগামী জাহাজের সংখ্যা ৯১টি। এতে বিদেশের মাটিতে যেমন উজ্জ্বল হচ্ছে দেশের নাম, তেমনি বাড়ছে বৈদেশিক মুদ্রা আয়।\n\nসংশ্লিষ্টরা বলছেন, বিদেশগামী জাহাজে দেশীয় পতাকা অন্তর্ভুক্তি বৈদেশিক মুদ্রা আয়ে যোগ করবে নতুন মাত্রা। চলমান রিজার্ভ সংকট কাটাতেও এ খাত অগ্রণী ভূমিকা পালন করবে বলে মনে করছেন ব্যবসায়ীরা।\n\nজানা যায়, বাংলাদেশ আমদানিনির্ভর দেশ হলেও রপ্তানিতেও পিছিয়ে নেই। দেশের বৈদেশিক বাণিজ্যের ৯০ শতাংশের বেশি হয় সমুদ্রপথে। দেশি জাহাজের স্বল্পতার কারণে আমদানি ও রপ্তানির বেশিরভাগ পণ্য বিদেশি পতাকাবাহী জাহাজে বহন করা হয়। এসব পণ্য পরিবহনে বড় অংকের বৈদেশিক মুদ্রা চলে যেত বিদেশে।\n\nসংশ্লিষ্টদের সঙ্গে কথা বলে জানা যায়, ২০১৩ সালের পর থেকে খরচ পোষাতে না পেরে অনেক জাহাজ স্ক্র্যাপ (উন্নত ইস্পাত পণ্যের বর্জ্য) হিসেবে বিক্রি করে দেন উদ্যোক্তারা। এরপর বাংলাদেশি পতাকাবাহী ৬৮টি জাহাজ থেকে কমতে কমতে ৪০-এ নেমে আসে। তবে বিগত বছরগুলোতে দেশে মেগাপ্রকল্পের কারণে উন্নয়ন উপকরণ কিংবা কাঁচামাল আমদানি বেড়ে যায় কয়েকগুণ। বিশেষ করে পাথর, সিমেন্ট ক্লিংকার, স্ক্র্যাপের পাশাপাশি এলপিজি আমদানি বাড়ে। যে কারণে পণ্য পরিবহনের জন্য জাহাজ সংগ্রহে হাজার হাজার কোটি টাকার বিনিয়োগে আগ্রহী হয়ে ওঠেন বড় বড় উদ্যোক্তা। এরই মধ্যে দেশের বড় বড় শিল্প গ্রুপ সংগ্রহ করেছে বড় বড় জাহাজ।\n\nনৌ-বাণিজ্য অধিদপ্তর সূত্রে জানা যায়, বাংলাদেশের পতাকাবাহী ৯১টি জাহাজ বিভিন্ন পণ্যসহ গ্যাস, তেল পরিবহন করে আসছে। একেকটি জাহাজ ৩০ হাজার থেকে এক লাখ টন পর্যন্ত পণ্য পরিবহনে সক্ষম। এর মধ্যে আটটি রয়েছে রাষ্ট্রীয় প্রতিষ্ঠান বাংলাদেশ শিপিং করপোরেশনের মালিকানাধীন। অন্য জাহাজগুলোর মধ্যে গত তিন বছরে নতুন করে নিবন্ধন নিয়েছে ৪৮টি জাহাজ। বর্তমানে বাংলাদেশি পতাকাবাহী বিদেশগামী এসব জাহাজে তিন হাজারের মতো নাবিক বিভিন্ন পদে কর্মরত।\n\nসূত্রমতে, বর্তমানে দেশি পতাকাবাহী ছয়টি কনটেইনার জাহাজ চলাচল করছে। এই ছয়টি জাহাজের মালিক বাংলাদেশের বেসরকারি প্রতিষ্ঠান কর্ণফুলী গ্রুপের এইচ আর লাইন্স। জাহাজগুলো একত্রে ১০ হাজার টিইইউ’স (টোয়েন্টি-ফুট ইকুইভালেন্ট ইউনিট) কনটেইনার পরিবহনে সক্ষম। এর মধ্যে দুটি রুটে এই জাহাজগুলো চলাচল করে। এমভি এইচআর হেরা ও এমভি এইচআর রেয়া জাহাজ চলে বাংলাদেশ এক্সপ্রেস সার্ভিস (বিইএস) হিসেবে চট্টগ্রাম-সিঙ্গাপুর-পোর্ট কালাং রুটে। প্রতি সপ্তাহে একবার চলাচল করে জাহাজ দুটি। অন্যদিকে এমভি এইচ আর ফারহা, এমভি এইচআর আরাই, এমভি এইচআর সাহারি ও এমভি এইচআর সারেরা চলাচল করে চট্টগ্রাম কলম্বো এক্সপ্রেস (সিসিই) নামে চট্টগ্রাম-কলম্বো রুটে। এই রুটে জাহাজগুলো সপ্তাহে দুবার যাওয়া-আসা করে।\n\nএইচআর শিপিং লাইন্সের অপারেশন এক্সিকিউটিভ মো. সাইফুল্লাহ জাগো নিউজকে বলেন, চট্টগ্রাম সিঙ্গাপুর পোর্ট কালাম রুটে দুটি এবং চট্টগ্রাম-কলম্বো রুটে চারটি জাহাজ চলাচল করছে। মূলত ট্রান্সশিপমেন্ট বন্দরগুলো থেকে মাদার ভ্যাসেলে আসা কনটেইনার পরিবহন করা হয় আমাদের জাহাজগুলোতে।\n\nব্যবসায়ীদের সঙ্গে কথা বলে জানা যায়, বিশ্বে এখন শিপিং খরচ বেড়ে গেছে। বুকিং দিয়েও জাহাজ পাওয়া যাচ্ছে না। এতে লিড টাইম বেড়ে যাচ্ছে। বৈশ্বিক চ্যালেঞ্জ মোকাবিলায় শিপিং কস্ট ও লিড টাইম কমিয়ে আনতে ইউরোপের সঙ্গে সরাসরি সমুদ্রপথে সংযোগ চালু করেছে বাংলাদেশ।\n\nসংশ্লিষ্টদের সঙ্গে কথা বলে জানা যায়, চট্টগ্রাম থেকে সরাসরি কনটেইনার নিয়ে জাহাজ চীন, পর্তুগাল, স্লোভেনিয়া, ইতালি, সিঙ্গাপুর, শ্রীলঙ্কার কলম্বো, মালয়েশিয়া, স্পেন যাচ্ছে। এসব রুটে ২৫ কোম্পানির ৮৫টি জাহাজের দেড় লাখ কনটেইনার বহনের সক্ষমতা রয়েছে। এখানে বাংলাদেশি জাহাজের জন্য ব্যবসা করার মতো বড় একটি বাজার রয়েছে বলে মনে করছেন ব্যবসায়ীরা।\n\nবাংলাদেশ শিপিং এজেন্ট অ্যাসোসিয়েশনের পরিচালক শাহেদ সারোয়ার জাগো নিউজকে বলেন, ‘সমুদ্রগামী জাহাজগুলো বাংলাদেশে নিবন্ধিত হওয়ায় বাংলাদেশের পতাকা ব্যবহার করার বিষয়টি খুবই ইতিবাচক। একদিকে জাহাজগুলো থেকে আয় বৈদেশিক মুদ্রা হিসেবে বাংলাদেশে আসছে, অন্যদিকে বাংলাদেশি পতাকাবাহী জাহাজ হওয়ার কারণে বিশ্বে বাংলাদেশের মর্যাদাও বাড়ছে।’\n\nতিনি বলেন, ‘আগে কনটেইনার পরিবহনের জন্য যে ফ্রেইট (জাহাজভাড়া) দেওয়া হতো, তার মধ্যে চার শতাংশ ভ্যাট বাদে সব টাকা বিদেশি জাহাজের মালিকরা পেত। এতে দেশ থেকে বৈদেশিক মুদ্রা চলে যেত বিদেশে। এখন বিদেশ থেকে বৈদেশিক মুদ্রা দেশে আসছে। আবার দেশি পণ্য পরিবহনের ক্ষেত্রে দেশের টাকা দেশেই রয়ে যাবে। এতে লাখ লাখ ডলারের বৈদেশিক মুদ্রা সাশ্রয় হবে বাংলাদেশের। তাতে চলমান বৈদেশিক মুদ্রা সংকটেও ইতিবাচক প্রভাব তৈরি করবে।’\n\nনৌ-বাণিজ্য অধিদপ্তরের কর্মকর্তাদের সঙ্গে কথা বলে জানা যায়, প্রয়োজনীয় কাগজপত্র ও সরকারি ফি পাওয়ার ২৪ থেকে ৪৮ ঘণ্টার মধ্যে সনদ জারি করছে নৌবাণিজ্য অধিদপ্তর। এরই মধ্যে অনলাইনে এনওসি ও ওয়েভার সেবা দিচ্ছে সমুদ্রগামী জাহাজের নিবন্ধন প্রদানকারী চট্টগ্রামে দেশের একমাত্র সরকারি প্রতিষ্ঠানটি।\n\nনৌ-বাণিজ্য দপ্তরের প্রিন্সিপাল অফিসার ক্যাপ্টেন মো. গিয়াসউদ্দিন আহমেদ জাগো নিউজকে বলেন, ‘বাংলাদেশ উন্নত বিশ্বের কাতারে চলে আসছে। ধারাবাহিক কার্যক্রমের অংশ হিসেবে সমুদ্র বাণিজ্যেও ধীরে ধীরে সক্ষমতা বাড়ছে। সমুদ্রগামী জাহাজে বিনিয়োগে এগিয়ে আসছে বড় বড় বিনিয়োগকারীও। বিশেষ করে সরকারি সুযোগ-সুবিধা বাড়ানোর ফলে বিনিয়োগকারীরা বিনিয়োগে আগ্রহী হচ্ছে। যে কারণে গত পৌনে তিন বছরে নতুন করে ৪৮টি জাহাজ নিবন্ধন নিয়েছে। এর মধ্যে কনটেইনার ও এলপিজিবাহী জাহাজ রয়েছে। এখন এসব জাহাজ দেশি লাল-সবুজের পতাকা বহন করেই বিদেশে যাতায়াত করবে।’\n\nতিনি বলেন, ‘আন্তর্জাতিক মানসম্পন্ন মেরিন একাডেমি রয়েছে আমাদের দেশে। আরও বেশি দক্ষ নাবিক তৈরির জন্য বর্তমান সরকার মেরিন একাডেমির সংখ্যা বাড়িয়েছে। বর্তমানে ছয়টি একাডেমি রয়েছে। এসব একাডেমি থেকে দক্ষতা অর্জন করে সমুদ্রগামী জাহাজে সুনামের সঙ্গে কাজ করছে বাংলাদেশের নাবিকরা। বাংলাদেশি পতাকাবাহী জাহাজের সংখ্যা বাড়লে নাবিকদের কর্মসংস্থানও বাড়বে। আবার দেশি জাহাজে আমদানি-রপ্তানির পণ্য পরিবহন বাড়লে বৈদেশিক মুদ্রারও সাশ্রয় হবে।’\n\nএএসএ/জিকেএস",
    "সিডনিতে পূজা উপলক্ষে মেলা": "শিগগির উদ্‌যাপিত হতে চলেছে বাঙালি হিন্দু সম্প্রদায়ের সবচেয়ে বড় ধর্মীয় উৎসব দুর্গাপূজা। এ পূজা সামনে রেখে অস্ট্রেলিয়ার সিডনিসহ বিভিন্ন শহরে বসবাসকারী প্রবাসী বাঙালিরা আয়োজন করেছেন দুর্গাপূজা উদ্‌যাপনের। দুর্গাপূজাকে সামনে রেখে সিডনিতে বাঙালিয়ানা আমেজে আয়োজন করা হয়েছে পূজার মেলা ও প্রদর্শনী। সিডনির ইঙ্গেলবার্নের গ্রেগ পার্সিভাল হলে সিডনি বাঙালি কমিউনিটির উদ্যোগে কাল রোববার বেলা ১১টা থেকে রাত ৯টা পর্যন্ত শারদীয় এক্সিবিশন আয়োজিত হবে। অন্যদিকে সিডনির ইয়ু ক্রিয়েশনের উদ্যোগে ১৮ সেপ্টেম্বর সিডনির গ্র্যানভিলের দ্য গ্র্যানভিল সেন্টারে চলবে দশেরা এক্সিবিশন।"
}