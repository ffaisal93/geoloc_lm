{
    "জ্বালানি সংকটে বিকল্প হয়ে উঠছে কয়লা, পরিবেশের কী হবে?": "কয়লাকে বলা হয় সবচেয়ে বেশি পরিবেশ দূষণকারী জীবাশ্ম জ্বালানি। যেটির ব্যবহার পুরোপুরি বন্ধে একবছর আগেও নানা উদ্যোগ গ্রহণের কথা বলা হচ্ছিল। এখন সেই কয়লার খোঁজে ছুটছে নানা দেশ, হু হু করে বাড়ছে দাম।\n\nপূর্ব আফ্রিকার দেশ তানজানিয়ার মাতওয়ারা বন্দর দিয়ে গত বছরের শেষভাগ পর্যন্তও খুব বেশি জাহাজ চলাচল করতো না। ছিলো না কোনো ব্যস্ততা। ওই বন্দর দিয়ে মূলত কাজুবাদামের চালান যেত। কিন্তু ইউক্রেইন যুদ্ধ শুরু হওয়ার পর বন্দরের দৃশ্যপট পুরোপুরি পাল্টে গেছে। ঘুমন্ত বন্দরটি যেন হঠাৎ করে পুরোপুরি সজাগ হয়ে উঠেছে।\n\nএকের পর এক কয়লা বোঝাই জাহাজ মাতওয়ারা বন্দর থেকে ছেড়ে যাচ্ছে।\n\nগত ফেব্রুয়ারিতে রুশ বাহিনী ইউক্রেইনে আগ্রাসন শুরু করলে শাস্তি হিসেবে পশ্চিমা বিশ্ব রাশিয়ার সব ধরনের জ্বালানির উপর নিষেধাজ্ঞা আরোপ করে। ফলে বিশ্ববাজারে রাশিয়ার জ্বালানি সরবরাহ বন্ধ হয়ে যায়, রেকর্ড উচ্চতায় উঠে যায় জ্বালানির দাম।\n\nযার নেতিবাচক প্রভাব পড়েছে পুরো বিশ্বে। বিশেষ করে রাশিয়ার গ্যাস ও কয়লার উপর নির্ভরশীল ইউরোপ পড়েছে সবচেয়ে বেশি বিপদে। ইউরোপের দেশগুলো এখন চাহিদা মেটাতে বিশ্বের ‍অন্যান্য দেশ থেকে জ্বালানি পণ্য সংগ্রহ করার চেষ্টা করছে।\n\nতানজানিয়া এতদিন সাধারণত পূর্ব আফ্রিকার প্রতিবেশী দেশগুলোতে থার্মাল কয়লা রপ্তানি করত। প্রতিবেশী দেশগুলোর বাইরে কয়লা রপ্তানির কথা এতদিন তানজানিয়া সরকার চিন্তাও করতে পারতো না।\n\nকারণ, দেশটির দক্ষিণপশ্চিমের খনিগুলো থেকে সবচেয়ে কাছের বন্দর মাতওয়ারায় কয়লা আনতেও তাদের ছয়শ কিলোমিটারের বেশি সড়কপথ পাড়ি দিতে হয়। তানজানিয়ার মাতওয়ারা বন্দর ভারত মহাসাগরে।\n\nথার্মাল কয়লা বিদ্যুৎ উৎপাদনে ব্যবহার হয়। জ্বালানির অভাবে পুরো বিশ্বেই এখন বিদ্যুৎ উৎপাদন সংকটে পড়েছে। যার ফলে কয়লার চাহিদা বেড়ে গেছে। ইউক্রেইন যুদ্ধের কারণে থার্মাল কয়লার দাম রেকর্ড পরিমাণ বেড়েছে।\n\nইউরোপ এবং অন্যান্য দেশের ক্রেতারা এখন তানজানিয়া, বতসোয়ানা এমনকি মাদাগাস্কারের মত দেশগুলোর অপেক্ষাকৃত দুর্গম কয়লা খনি থেকেও উচ্চমূল্যে কয়লা কিনতে রাজি আছে।\n\nএই যে কয়লার চাহিদা পুনরায় বেড়ে যাওয়া, তা এক বছর আগেও করা জলবায়ু পরিকল্পনার সঙ্গে পুরোপুরি সাংঘর্ষিক। বিভিন্ন দেশের সরকার এখন রাশিয়ার জ্বালানির উপর নির্ভরতা থেকে নিজেদের মুক্ত করতে চাইছে।\n\nএদিকে বিদ্যুতের বাড়তে থাকা দামের উপরও লাগাম টানার চেষ্টা করছে। এজন্য তারা আবারও সবচেয়ে বেশি পরিবেশ দূষণকারী জীবাশ্ম জ্বালানির ব্যবহারে ফিরে যেতে বাধ্য হচ্ছে।\n\nতানজানিয়ার একটি কয়লা খনির ব্যবস্থাপনা পরিচালক রিজওয়ান আহমেদ বার্তা সংস্থা রয়টার্সকে বলেন, ‘‘রাশিয়ার যুদ্ধ শুরু হওয়ার পর ইউরোপের ক্রেতারা এখন কয়লার জন্য যেকোনো জায়গায় যাচ্ছে।\n\n‘‘তারা অনেক ভালো দাম দিতেও চাইছে।”\n\nগত কয়েকমাসে ইউরোপমুখী কয়লার চালান অনেক বেড়ে গেছে বলে জানায় কমোডিটিস ট্রেডার ‘কার্গিল’।\n\nকার্গিলের সমুদ্র পরিবহন বিভাগের প্রেসিডেন্ট জন ডিলেমান বলেন, ‘‘ইউরোপ এখন অন্যান্য ক্রেতাদের সঙ্গে প্রতিযোগিতায় নামছে। বিকল্প জ্বালানি গ্যাস অনেক বেশি ব্যয়বহুল হয়ে পড়েছে।\n\n‘‘ইউরোপকে এখন অবশ্যই কয়লার উৎস খুঁজে পেতে হবে এবং আমরা শিগগিরই কলম্বিয়া, দক্ষিণ আফ্রিকা এমনকি আরো দূরের দেশ থেকেও ইউরোপে অনেক বেশি কয়লার চালান যেতে দেখতে পাব।”\n\nযদিও ভূরাজনৈতিক পরিস্থিতি যে কোনো সময় পরিবর্তন হতে পারে। ফলে কয়লার চাহিদা বেড়ে যাওয়া এবং উচ্চমূল্যে তা বিক্রির সুযোগ খুব বেশি দিন নাও থাকতে পারে। তারপরও কয়লা সমৃদ্ধ দেশগুলো একে তাদের জন্য খুব ভালো সুযোগ হিসেবে দেখছে, যে সুযোগ তারা হাতছাড়া করতে চায় না।\n\nতানজানিয়া সরকার আশা করছে এ বছর তাদের কয়লা রপ্তানি দ্বিগুণ হবে এবং তা প্রায় ছয় লাখ ৯৬ হাজার ৭৭৩ টনে পৌঁছে যাবে।\n\nদেশটির মাইনিং কমিশন থেকে রয়টার্সকে বলা হয়, এ বছর তাদের কয়লা উৎপাদন ৫০ শতাংশ বেড়ে ১৩ লাখ ৬৪ ‍হাজার ৭০৭ টনে পৌঁছাবে বলে তারা আশা করছেন।\n\nমাইনিং কমিশনের ভারপ্রাপ্ত নির্বাহী সচিব ইয়াহইয়া সেমাম্বা বলেন, কয়লা রপ্তানির এই উল্লম্ফন থেকে উল্লেখযোগ্য পরিমাণ রাজস্ব আয় হবে বলে আশা করছে সরকার।\n\nওই অর্থ দিয়ে একটি রেলপথ নির্মাণের কথা চিন্তা-ভাবনা করা হচ্ছে। যে রেলপথ কয়লা উৎপাদনকারী রুভুমা অঞ্চলের সঙ্গে মাতওয়ারা বন্দরকে জুড়বে।\n\nতানজানিয়ার খনি কোম্পানি ‘রুভুমা কোল’ এরই মধ্যে একটি ট্রেডারের মাধ্যমে অন্তত চার লাখ টন কয়লা রপ্তানি করেছে। গত নভেম্বর থেকে কয়লার ওই চালান নেদারল্যান্ডস, ফ্রান্স ও ভারতে গিয়েছে।\n\nএ বিষয়ে আরো বিস্তারিত জানতে রুভুমা কোল’র সঙ্গে কথা বলতে চেয়েছিল রয়টার্স। কিন্তু তারা কথা বলতে রাজি হননি।\n\nচাহিদা বেড়ে যাওয়া এবং যোগান স্বল্পতার কারণে কয়লা নিয়ে আবারও বাণিজ্যের পথ খুলেছে। ব্রেমার রিসার্চের তথ্যানুযায়ী, গত জুলাই মাসে বিশ্বব্যাপী জীবাশ্ম এ জ্বালানির চাহিদা এবং যোগান রেকর্ড উচ্চতায় পৌঁছেছে।\n\nইউরোপীয় ইউনিয়ন এখন অস্ট্রেলিয়া, দক্ষিণ আফ্রিকা এবং ইন্দোনেশিয়া থেকে থার্মাল কয়লা আমদানি করছে। আগে যেগুলো এশিয়ার বাজারে যেত। ইউক্রেইনে রাশিয়ার আগ্রাসন শুরু হওয়ার চতুর্থ মাসেই বিশ্বব্যাপী কয়লার চাহিদা ১১গুণ বেড়ে গেছে।\n\nইউক্রেইন যুদ্ধের কারণে ইইউর দেশগুলো রাশিয়া থেকে গ্যাস পাচ্ছে না। এদিকে তারা রাশিয়া থেকে কয়লা আমদানির উপর নিষেধাজ্ঞা আরোপ করেছে। ফলে ইইউর দেশগুলোতে বিদ্যুৎ উৎপাদন মারাত্মক চাপে পড়েছে এবং ওই চাপ দিন দিন বাড়ছে। ফলে তারা বাধ্য হয়ে জ্বালানির বিকল্প উৎস খুঁজছে।\n\nইউক্রেইন যুদ্ধ শুরু হওয়ার আগে রাশিয়া ইইউর থার্মাল কয়লার চাহিদার ৭০ শতাংশ মেটাতো। ইইউর মোট গ্যাসের চাহিদার ৪০ শতাংশের সরবরাহও আসতো রাশিয়া থেকে।\n\nএসব বন্ধ হয়ে যাওয়ায় এখন ইউরোপের দেশগুলো পরিবেশ নিয়ে আর চিন্তা করতে পারছে না। জলবায়ু রক্ষায় এবং বৈশ্বিক উষ্ণায়ন রোধে তারা যেসব লক্ষ্যমাত্রা ঠিক করেছিল সেগুলো এখন পাশে সরিয়ে রেখে তারা জ্বালানি মজুদের দিকে অধিক মনযোগ দিয়েছে।",
    "অন্ধ হচ্ছে ৩ সন্তান, ইচ্ছেপূরণে বিশ্বভ্রমণে পরিবার": "দুর্ঘটনা কিংবা কঠিন কোনো রোগ বলে কয়ে আসে না! হঠাৎ দুর্ঘটনা সম্পর্কে কোনো ধারণা বা পূর্বাভাস না থাকলেও কঠিন কোনো ব্যাধির ক্ষেত্রে কিন্তু চিকিৎসকরা রোগীর আশঙ্কাজনক অবস্থার ধারণা দিতে পারেন পরিবারকে।\n\nঠিক যেমন ক্যানসার রোগীর শারীরিক অবস্থা বিবেচনা করে চিকিৎসকরা তার বেঁচে থাকার সময়সীমা বেঁধে দেন। এমনই এক ঘটনা ঘটেছে কানাডিয়ান এক পরিবারের ৩ সন্তানের সঙ্গে।\n\nওই পরিবারের ৪ সন্তানের মধ্যে ৩ জনই অন্ধ হওয়ার পথে! আর তাদেরকে শেষবারের মতো পৃথিবীর রূপ ও রং দেখাতে বাবা-মা সব সন্তানদেরকে সঙ্গে নিয়ে বেরিয়েছেন বিশ্ব ভ্রমণে। যা সত্যিই অবাক করার মতো একটি বিষয়।\n\n\n\n\n\nকানাডিয়ান দম্পতি এডিথ লেমে ও সেবাস্টিয়ান পেলেটিয়ারের বড় সন্তানের নাম মিয়া (১২)। সে রেটিনাইটিস পিগমেন্টোসা রোগে আক্রান্ত হয়েছিল। এটি একটি বিরল জেনেটিক অবস্থা, যা সময়ের সঙ্গে সঙ্গে দৃষ্টিশক্তি কমিয়ে দেয়।\n\nবড় সন্তানের পর এবার লেমে ও পেলেটিয়ার ছোট দুই ছেলে কলিন (৭) ও লরেন্ট (৫) একই রোগে ভুগছে। তারা সবাই এখন অন্ধ হওয়ার জন্য দিন গুনছে।\n\nView this post on Instagram A post shared by Plein Leurs Yeux (@pleinleursyeux)\n\nন্যাশনাল আই ইনস্টিটিউট অনুসারে, রেটিনাইটিস পিগমেন্টোসার লক্ষণগুলো সাধারণত শৈশব থেকেই শুরু হয় ও বেশিরভাগ মানুষই বয়স বাড়তেই দৃষ্টিশক্তি হারায়।\n\n৬ জনের পরিবারের মধ্যে ৩ শিশুর চোখের আলো নিভে যাওয়ার বিষয়টি তার বাবা-মায়ের কাছে সত্যিই কষ্টকর। তবে তারা গুরুত্বপূর্ণ এই সময় নষ্ট না করে বরং সন্তানদের ইচ্ছেপূরণে বেরিয়েছে বিশ্বভ্রমণে।\n\nতাদের চোখের আলো নিভে যাওয়ার আগেই যেন তারা পুরো বিশ্ব ঘুরতে পারে, সেদিক বিবেচনা করেই বাবা-মা এক বছরের সময় হাতে নিয়ে বেরিয়েছেন এই ভ্রমণে।\n\nকানাডিয়ান এই পরিবার চলতি বছরের মার্চ মাসে বিশ্বভ্রমণের উদ্দেশ্যে বের হয়। তাদের কোনো নির্ধারিত সফরসূচি নেই। পরিবারটি এখন পর্যন্ত নামিবিয়া, জাম্বিয়া, তানজানিয়া, তুরস্ক, মঙ্গোলিয়ায় ঘুরেছে।\n\nএখন তারা ইন্দোনেশিয়ায় এক সপ্তাহ কাটাচ্ছে। তারা ২০২০ সালেই রাশিয়া ও চীন ভ্রমণে বের হতে চেয়েছিল, তবে করোনা মহামারির কারণে তা সম্ভব হয়নি।\n\nসূত্র: সিএনএন/ ডেইলি মেইল\n\nজেএমএস/জিকেএস",
    "যে দেশে নারীরাই নারীকে বিয়ে করতে পারে": "বিয়ে একটি বন্ধন যা মানুষকে সারাজীবনের জন্য একজন প্রকৃত সঙ্গীকে খুঁজে দেয়। নারী- পুরুষের এক পবিত্র বন্ধন। তবে এখন আর এই বিয়ে শুধু বিয়ে নারী-পুরুষের মধ্যেই সীমাবদ্ধ নয়। একজন পুরুষ চাইলে অন্য একজন পুরুষকে বিয়ে করছেন, আবার ঠিক একই ঘটনা ঘটছে নারীদের ক্ষেত্রেও। যাকে বলা হয় সমকামী বিবাহ।\n\nবিশ্বের বিভিন্ন দেশে সমকামিতা বৈধতা পেয়েছে এখন। যার মধ্যে আছে আফগানিস্তান, ব্রুনাই, নেদারল্যান্ড, ফ্রান্স, ইংল্যান্ড, লুক্সেবুর্গ, আয়ারল্যান্ডসহ বিভিন্ন দেশে সমকামিতাকে বৈধতা পেয়েছে। ঠিক একইভাবে পূর্ব আফ্রিকার বনাঞ্চলীয় স্থান তানজানিয়ার রীতি অনুসারে নারী বিয়ে করেন নারীকে। আফ্রিকার বনাঞ্চলের একটি বড় অংশই আছে তানজানিয়াতে। আফ্রিকার সবচেয়ে উঁচু পর্বতও তানাজানিয়াতেই অবস্থিত।\n\nএছাড়া মাউন্ট কিলিমাঞ্জারো, পেমবা আইল্যান্ড, তারানজিরে ন্যাশনাল পার্ক প্রভৃতি স্থানও পর্যটনের জন্য বিশ্ব পরিচিতি পেয়েছে। দোদোমা হলো তানজানিয়ার রাজধানী। সে দেশের কুরিয়া উপজাতিদের মধ্যে সমকামিতা এক আদিম রীতি। নারীর সঙ্গে নারীর বিয়ে সেখানে মোটেও কোনো অপরাধ নয়। সমকামের বিয়েতে সামাজিক স্বীকৃতিও মেলে সেখানে। তানজানিয়ার মানুষের কাছে সমকামের বিয়েকে বলা হয়, ‘হাউস অব ওমেন’। স্বামীর অবর্তমানে নারীরা নিজের জীবনকে উপভোগ করেন এই রীতির মাধ্যমেই।\n\nআরও পড়ুন :: বিয়ের আগে ইন্টারনেটে যা জানতে চায় মেয়েরা\n\nতবে এই বিয়ের অনুমতি তখনই দেওয়া হয় যখন কোনো নারী বিধবা হন বা স্বামী তাকে ছেড়ে যান। এক্ষেত্রে নারীরা বেশিরভাগ সময়ই তার চেয়ে কমবয়সী নারীকে বিয়ে করেন। পরে আবার ঐ নারী চাইলেই অন্য পুরুষকে বিয়ে করতে পারেন। সেক্ষেত্রে ঐ পুরুষেরও দায়িত্ব পড়ে নিজের স্ত্রীসহ তার বিয়ে হওয়া নারীর দেখভাল করার। তবে এমন বিয়েতে এক নারী কখনো অন্য নারীর সঙ্গে যৌনতায় লিপ্ত হন না। বিধবা কিংবা সন্তান নেই এমন নারীরাও চাইলে ছোট বয়সী যে কোনো নারীকেই বিয়ে করতে পারেন।\n\nচাইলে নারীরা তাদের চেয়ে বয়সে ছোট পুরুষকেও বিয়ে করতে পারেন। এটি একটি আদি রীতি যা এখনো মেনে চলছে তানজানিয়ার মানুষ। আসলে সেখানে নারী নির্যাতনের হার অনেক বেশি। ২০১৩ সালে দেশটির স্বাস্থ্য ও সমাজকল্যাণ মন্ত্রণালয়ের করা এক সমীক্ষায় দেখা গেছে, ১৫ থেকে ৪৯ বছর বয়সী ৪৫ শতাংশ নারী স্বামীর দ্বার যৌন বা শারীরিক সহিংসতার সম্মুখীন হন। এ কারণেই পুরুষদের প্রতি ঘৃণাবোধ করেন সেখানকার অধিকাংশ নির্যাতিত নারীরা। তেমনই এক নারী হলেন আনাস্তাসিয়া জুমা।\n\nআরও পড়ুন :: স্কুলে খারাপ ছাত্র হয়েও যারা সেরা বিজ্ঞানী\n\nতিনি বলেন, আমার ১৩ বছর বয়সে বিয়ে হয়। বিয়ের পর থেকেই স্বামী আমার সঙ্গে দাসীর মতো আচরণ করতেন। এরপর আমাকে ছেড়েও দেন। এরপরই রীতি অনুসারে আনাস্তাসিয়া জুমা বিয়ে করেন মুগোসি মানিঙ্গো নামের এক নারীকে।\n\nমুগোসি বলেন, কেউ চাইলেই আমাদেরকে স্পর্শ করতে পারবে না। যদি কোনো পুরুষ আমাদের সম্পত্তি কেড়ে নেয়ার চেষ্টা করে বা আমাদেরকে আঘাত করেন তাহলে উপজাতি প্রধান দ্বারা তারা শাস্তিপ্রাপ্ত হবেন। তানজানিয়াবাসী কৃষিকাজ করেই জীবিকা নির্বাহ করেন। সেখানকার বেশিরভাগ নারীরাই জমিতে ভুট্টা, বাজরা, গম এবং সবজি চাষ করেন ও গরু, ছাগল এবং মুরগি পালন করেন।\n\nসূত্র: ইন্ডিপেন্ডেন্ট.ইউকে",
    "Elephant stuck in mud for 2 days, rescued : ২ দিন পর্যন্ত কাদায় আটকে ছিল ২টি হাতি, বনকর্মীরা তাদের সেখান থেকে টেনে উদ্ধার করলো": "নয়াদিল্লিঃ দুই দিন পর্যন্ত কাদায় আটকে ছিল দুইটি হাতি। অনেক সময় জঙ্গলের প্ৰাণীরা এমনভাবে বিপদে পড়ে, যে তখন একমাত্ৰ মানুষ ছাড়া আর কেউ বাঁচাতে পারে না। গত ৩ সেপ্টেম্বর তানজানিয়া (Tanzania) সীমান্তের কাছে কেনিয়ার (Kenya) দক্ষিণাঞ্চলে এমনই একটি ঘটনা ঘটেছে।\n\n২ টি হাতি জল খেতে জঙ্গলে কোনও এক জলাশয়ে গিয়েছিল। গ্ৰীষ্ম কালে প্ৰচণ্ড খরার কারণে জলাশয়টি শুকিয়ে গিয়েছিল। জল খেতে গিয়ে তারা কাদায় এমনভাবে আটকে পড়ে যে সেখান থেকে তারা আর উঠতে পারে না। ২ দিন ধরে সেখানেই কাদার মধ্যে ওইভাবেই আটকে ছিল।\n\nঅবশেষে সেটা বন বিভাগের লোকেদের নজরে আসে। বনকর্মীরা সেখানে গিয়ে নিজেরা কাদায় নেমে রশি দিয়ে বেধে এক এক করে দুই হাতিকে গাড়ির সাহায্যে টেনে উদ্ধার করে। সম্প্ৰতি সেই কাদা থেকে হাতি উদ্ধারের ভিডিও সোশ্যাল মিডিয়ায় তামাম ভাইরাল হয়েছে।\n\nভিডিওটি শেলড্রিক ওয়াইল্ডলাইড ট্রাস্ট (Sheldrick Wildlide Trust) তাদের ইনস্টাগ্রাম হ্যান্ডেলে (Instagram) তিন দিন আগে শেয়ার করেছিল। ক্যাপশনে বলা হয়েছে যে দুই দিন শুকনো জলাশয়ের কাছে হাতি দুটি আটকে ছিল, উদ্ধারকারীরা তাদের খুঁজে সেখান থেকে উদ্ধার করে।\n\nতারা পোস্টে লিখেছেন- These elephants had been stuck for at least two days before they were discovered. But this story has a happy ending: In a joint operation with KWS and Wildlife Works, we were able to free them both.\n\nSheldrick Wildlife Trust পোস্টে বলেছে, খরার সময় এটি একটি সাধারণ পরিস্থিতি। ‘‘এই দুই মহিলার জন্য, একটি সাধারণ পানীয় একটি মৃত্যু ফাঁদে পরিণত হয়েছে,” ।\n\nঅবশেষে এই গল্পটির একটি Happy Ending হয়। বনকর্মীরা সবাই মিলে দুই বৃহদাকারের মহিলাকে কাদা থেকে টেনে উদ্ধার করতে সফল হন।",
    "What are the eligibility criteria for recruitment in Indian Army ? dgtl - Anandabazar": "ভারতীয় সেনাবাহিনীতে চাকরির স্বপ্ন দেখেন অনেকেই। সম্প্রতি টেকনিক্যাল এন্ট্রি স্কিম-এর অন্তর্ভুক্ত ১০+২ এন্ট্রি স্কিম ৪৮-এ নিয়োগের বিজ্ঞপ্তি জারি করেছে ভারতীয় সেনা। সেখানে আবেদন জানানোর জন্য কী কী যোগ্যতা লাগবে, কত দিন ধরেই বা চলবে প্রশিক্ষণ, সেই সম্পর্কিত সমস্ত তথ্যের খুঁটিনাটি রইল এখানে।\n\nভারতীয় সেনাবাহিনীর টেকনিক্যাল এন্ট্রি স্কিম-এর ১০+২ এন্ট্রি স্কিম ৪৮-এ আবেদন জানানো যাবে ২৩ সেপ্টেম্বর পর্যন্ত। সমস্ত আবেদন প্রক্রিয়া অনলাইনেই সম্পন্ন হবে। মোট ৯০টি শূন্যপদের জন্য এই পরীক্ষা নেওয়া হবে বলেও জানানো হয়েছে ভারতীয় সেনার তরফ থেকে। পরীক্ষার দিন বা আবেদন জানানোর শেষ দিন পরিবর্তন সম্পর্কিত যাবতীয় তথ্য ভারতীয় সেনার অফিসিয়াল ওয়েবসাইটেই (http://joinindianarmy.nic.in/) পেয়ে যাবেন পরীক্ষার্থীরা।\n\nপরীক্ষায় বসার জন্য নির্দিষ্ট কিছু মাপকাঠি ধার্য করা হয়েছে। ইচ্ছুক পরীক্ষার্থীরা এই সমস্ত চাহিদা পূরণ করতে পারলেই সংশ্লিষ্ট পদের জন্য আবেদন জানাতে পারবেন।\n\nশিক্ষাগত যোগ্যতা\n\nমূলত যাঁরা পদার্থবিদ্যা, রসায়ন ও গণিত নিয়ে দ্বাদশ শ্রেণির পরীক্ষায় পাশ করেছেন এবং যাঁরা ২০২২-এ জয়েন্ট এন্ট্রান্স পরীক্ষা দিয়েছেন, সেই সমস্ত অবিবাহিত পুরুষ প্রার্থীদের কাছ থেকেই আবেদনপত্র চাওয়া হয়েছে।\n\nজাতিগত যোগ্যতা\n\nআবেদনকারীকে ভারতীয় নাগরিক বা নেপালের অধিবাসী হতে হবে। এ ছাড়াও যে ভারতীয় বংশোদ্ভূতরা পাকিস্তান , মায়ানমার, শ্রীলঙ্কা, কেনিয়া, উগান্ডা,তানজানিয়া,জাম্বিয়া, মালয়,জাইরে, ইথিওপিয়া, ভিয়েতনাম থেকে ভারতে পাকাপাকিভাবে থাকার উদ্দেশ্যে চলে এসেছেন এবং যাঁদের ভারত সরকার নাগরিকত্বের সংশাপত্র দিয়ে স্বীকৃতি জানিয়েছে, তাঁরাও এই চাকরির জন্য আবেদন জানাতে পারেন। নেপালের গোর্খা অধিবাসীদের এই পদে আবেদন জানাতে গেলে এই রকম কোনও সংশাপত্র জমা দিতে হবে না।\n\nবৈবাহিক অবস্থা\n\nএই বিজ্ঞপ্তিতে বিশেষ ভাবে উল্লেখ করা আছে, প্রার্থীরা তাঁদের প্রশিক্ষণ সম্পূর্ণ হওয়া না পর্যন্ত বিয়ে করতে পারবেন না। কোনও প্রার্থী যদি আবেদনপত্র জমা করার পরই বিয়ে করেন, তা হলে তাঁকে প্রশিক্ষণের জন্য নির্বাচিত করা হবে না। আবার কেউ যদি প্রশিক্ষণ চলাকালীনই বিয়ে করেন, তা হলে তাঁকেও প্রশিক্ষণ থেকে বাদ দেওয়া হবে এবং যত দিন তাঁর প্রশিক্ষণ চলেছে সে বাবদ সরকারের তরফে যা খরচ হয়েছে, সেই পরিমাণ টাকাও তাঁকে সরকারকে ফেরত দিতে হবে।\n\nবয়সসীমা\n\nপ্রার্থীদের বয়স কোর্স শুরুর মাসের প্রথম দিন অবধি সাড়ে ১৬ বছরের নীচে ও সাড়ে ১৯ বছরের বেশি হওয়া যাবে না অর্থাৎ প্রার্থীদের জন্মদিন ২ জুলাই এর আগে বা ১ জুলাইয়ের পরে হলে চলবে না। এই প্রসঙ্গে উল্লেখ্য, যে জন্মতারিখ মাধ্যমিক বা সমগোত্রীয় সংশাপত্রে উল্লেখ করা আছে এবং যে জন্মতারিখ প্রার্থীরা আবেদনপত্রে প্রথমে লিখেছেন, তার ভিত্তিতেই তাঁদের জন্মদিন ধরা হবে।\n\nমেডিক্যাল পরীক্ষা\n\nপ্রার্থীদের কিছু নির্দিষ্ট শারীরিক পরিমাপ এবং কিছু মেডিক্যাল পরীক্ষায় পাশ করাও আবশ্যিক।\n\nআইনি মামলা\n\nযে সব পরীক্ষার্থীদের ইউপিএসসি পরীক্ষায় বসা থেকে বিরত করা হয়েছে, তাঁরা এই পরীক্ষার জন্যেও আবেদন জানাতে পারবেন না। এ ছাড়াও প্রার্থীরা কোনও অপরাধপমূলক বা ফৌজদারি মামলায় অভিযুক্ত বা গ্রেফতার হলে বা কোনও দেওয়ানি মামলায় যুক্ত থাকলেও আবেদন জানাতে পারবেন না।\n\nপ্রশিক্ষণ\n\nপাঁচ বছর ধরে প্রার্থীদের প্রশিক্ষণ দেওয়া হয়। তার মধ্যে এক বছর গয়ায় অফিসার ট্রেনিং অ্যকাডেমিতে প্রাথমিক সামরিক প্রশিক্ষণ দেওয়া হয়। এর পরের চার বছর টেকনিক্যাল প্রশিক্ষণ দেওয়া হয়। যার মধ্যে প্রথম পর্যায়ে তিন বছর ধরে সিএমই পুণে বা এমসিটিই মৌ বা এমসিইএমই সেকেনদরাবাদ থেকে প্রিকমিশন প্রশিক্ষণ দেওয়া হয়। দ্বিতীয় পর্যায়ে এক বছর ধরে সিএমই পুণে বা এমসিটিই মৌ বা এমসিইএমই সেকেনদরাবাদ পোস্ট কমিশন ট্রেনিং দেওয়া হয়। এর পর চূড়ান্ত পরীক্ষায় উত্তীর্ণদের ইঞ্জিনিয়ারিং ডিগ্রি দেওয়া হয়।\n\nপ্রশিক্ষণের খরচ\n\nপ্রার্থীদের প্রশিক্ষণে মোট খরচ হয় ১৩,৯৪০ টাকা। সরকার থেকেই এই প্রশিক্ষণের খরচ বহন করা হয় কিন্তু যদি কোনও প্রার্থী ব্যক্তিগত কারণে প্রশিক্ষণ শেষ না করে বেরিয়ে আসেন, তখন তাই ঐ পরিমাণ অর্থ সরকারকে ফেরত দিতে হয়।\n\nযোগ্যতার সমস্ত মাপকাঠিগুলি ভাল করে মিলিয়ে নিয়ে তবেই আবেদন জানান। কেন না ভুল তথ্য জমা দিলে আবেদনপত্র সরাসরি খারিজ করে দেওয়া হবে।",
    "Eligibility criteria, vacancy and exam pattern of UPSC ESE dgtl - Anandabazar": "বুধবার ইউপিএসসি ইএসই পরীক্ষার বিজ্ঞপ্তি বেরোবে। বিজ্ঞপ্তিটি দেখা যাবে ইউপিএসসি-এর অফিসিয়াল ওয়েবসাইটে। একই সঙ্গে আজ ইউপিএসসি ইএসই পরীক্ষার আবেদনপত্রটিও ইউপিএসসি-এর অফিসিয়াল ওয়েবসাইটে দেখতে পাওয়া যাবে। বিজ্ঞপ্তিতে ইএসই পরীক্ষায় আবেদন জানানোর যোগ্যতা, সিলেবাস, পরীক্ষা কাঠামো এবং পরীক্ষা সম্পর্কিত অন্যান্য গুরুত্বপূর্ণ তথ্যও বিশদে দেওয়া থাকবে।পরীক্ষার আবেদনপত্র জমা নেওয়া শুরু হবে ১৪ সেপ্টেম্বর এবং শেষ হবে ৪ অক্টোবর।\n\nআবেদনপত্র জমা দেওয়ার আগে পরীক্ষার্থীদের অবশ্যই মূল বিজ্ঞপ্তিটি ভাল করে দেখে নিতে হবে। আবেদনপত্রে পরীক্ষার্থীদের সমস্ত ব্যক্তিগত তথ্য, অ্যাকাডেমিক তথ্য দিতে হবে। এর পর পরীক্ষার্থীকে পছন্দের পরীক্ষাকেন্দ্র বেছে নিয়ে আবেদনমূল্য জমা দিতে হবে। আবেদনপত্রটি সঠিক ভাবে জমা করার পর পরীক্ষার্থীরা পরীক্ষার অ্যাডমিট কার্ডটি ডাউনলোড করে নিতে পারবেন।\n\nযোগ্যতা\n\nএই পরীক্ষায় আবেদন জানাতে হলে পরীক্ষার্থীদের যে সমস্ত যোগ্যতার প্রয়োজন আছে, সেগুলি হল—\n\nবয়ঃসীমা\n\nপরীক্ষার্থীদের জন্ম ২ জানুয়ারি ১৯৯৩ থেকে ১ জানুয়ারি ২০০২-এর মধ্যে হতে হবে। অর্থাৎ পরীক্ষার্থীদের ন্যূনতম বয়স ২১ বছর এবং সর্বোচ্চ বয়স ২৯ বছর হতে হবে। পরীক্ষার্থীর সর্বোচ্চ বয়স ১ জানুয়ারি ২০২৩-এ ৩০ বছর হয়ে গেলে তাঁর আবেদনপত্র খারিজ হয়ে যাবে। তবে সরকারি চাকরিরত কর্মীদের ক্ষেত্রে (যাঁরা বিজ্ঞপ্তিতে উল্লিখিত কিছু নির্দিষ্ট সরকারি দফতরে কাজ করেন) বয়সের ঊর্ধ্বসীমা ৩৫ বছর পর্যন্ত ধরা হয়েছে।\n\nজাতীয়তা\n\nএকজন পরীক্ষার্থীকে আবেদন জানাতে হলে ভারত, নেপাল বা ভুটানের অধিবাসী হতে হবে। এছাড়া তিব্বতি শরণার্থী, যাঁরা ১ জানুয়ারি ১৯৬২-র আগে ভারতবর্ষে স্থায়ী বসবাসের অভিপ্রায়ে চলে এসেছেন অথবা পাকিস্তান, বার্মা,শ্রীলঙ্কা, পূর্ব আফ্রিকার দেশ কেনিয়া, উগান্ডা, তানজানিয়া,জাম্বিয়া, মালাউই, জাইরে,ইথিওপিয়া,ভিয়েতনাম থেকে ভারতবর্ষে বসবাস করার জন্য দেশান্তরিত হয়েছেন, তাঁরাও আবেদন জানাতে পারেন।\n\nশিক্ষাগত যোগ্যতা\n\n১.যাঁরা ইঞ্জিনিয়ারিং ডিগ্রি নিয়ে কোনও বিশ্ববিদ্যালয় থেকে পাশ করেছেন, তাঁরাও আবেদন জানাতে পারবেন। তবে এই বিশ্ববিদ্যালয়গুলি ভারতবর্ষের কেন্দ্রীয় ও রাজ্য সরকার দ্বারা স্বীকৃত বা বিশ্ববিদ্যালয় মঞ্জুরি কমিশনের ১৯৫৬ এর তৃতীয় ধারার দ্বারা স্বীকৃত কি না দেখতে হবে।\n\n২.ইএসই পরীক্ষার 'এ' ও 'বি' বিভাগের পরীক্ষায় পাশ করেছেন যাঁরা।\n\n৩. বিদেশি কলেজ/ বিশ্ববিদ্যালয়/ প্রতিষ্ঠান থেকে ইঞ্জিনিয়ারিং-এ ডিপ্লোমা বা ডিগ্রি পেয়েছেন। তবে এ ক্ষেত্রে এই সমস্ত প্রতিষ্ঠানকে ভারত সরকার দ্বারা স্বীকৃত হতে হবে।\n\n৪. ইনস্টিটিউশন অব ইলেকট্রনিক্স অ্যান্ড টেলিকম্যুনিকেশন ইঞ্জিনিয়ার্স থেকে গ্রাজুয়েট মেম্বারশিপ পরীক্ষায় পাশ করতে হবে।\n\n৫.এরোনটিক্যাল সোসাইটি অব ইন্ডিয়া থেকে অ্যাসোসিয়েট মেম্বারশিপ এগজামিনেশনের দ্বিতীয় ভাগ ও তৃতীয় ভাগের পরীক্ষায় পাশ করতে হবে বা 'এ' এবং 'বি' বিভাগের পরীক্ষায় পাশ করতে হবে।\n\n৬. লন্ডনের ইনস্টিটিউশন অব ইলেকট্রনিক্স ও রেডিয়ো ইঞ্জিনিয়ার্স থেকে ১৯৫৯-এর নভেম্বরের পর গ্রাজুয়েট মেম্বারশিপ পরীক্ষায় পাশ করতে হবে।\n\nশূন্যপদনিম্নলিখিত পদগুলিতে নিয়োগপ্রক্রিয়া শুরু হয়েছে-\n\nপ্রথম বিভাগ-সিভিল ইঞ্জিনিয়ারিং\n\nদ্বিতীয় বিভাগ-মেকানিক্যাল ইঞ্জিনিয়ারিং\n\nতৃতীয় বিভাগ-ইলেকট্রিক্যাল ইঞ্জিনিয়ারিং\n\nচতুর্থ বিভাগ-ইলেকট্রনিক্স ও টেলিকম্যুনিকেশন ইঞ্জিনিয়ারিং\n\nউপরোক্ত এই ক’টি বিভাগে পরীক্ষার পর প্রায় ৩২৭টি শূন্যপদে নিয়োগ হবে। যার মধ্যে ১১টি আসন বরাদ্দ আছে পিডাব্লিউবিডি, ৭টি শূন্যপদ লোকোমোটর সংক্রান্ত সমস্যায় আক্রান্ত পরীক্ষার্থীদের জন্য বরাদ্দ আছে, ২টি শূন্যপদ বরাদ্দ আছে বধির পরীক্ষার্থীদের জন্য,১ টি আসন বরাদ্দ করা আছে যাঁরা শিক্ষাগ্রহণের ক্ষেত্রে বিশেষ ভাবে সক্ষম এবং অন্যান্য অক্ষমতায় আক্রান্ত পরীক্ষার্থীদের জন্য ১টি আসন বরাদ্দ আছে।উপরোক্ত শূন্যপদের সংখ্যাগুলি অবশ্য পরিবর্তন সাপেক্ষ। যাঁরা এসসি,এসটি,ওবিসি, অর্থনৈতিক ভাবে পিছিয়ে পড়া এবং বেঞ্চমার্ক ডিজেবিলিটিতে আক্রান্ত, সেই সব পরীক্ষার্থীদের জন্য ভারত সরকার শূন্যপদের ভিত্তিতে কিছু আসন সংরক্ষণও করে।\n\nপরীক্ষা কাঠামো\n\nএই পরীক্ষাটি তিনটি পর্যায়ে আয়োজিত হয়।\n\n১.প্রথম পর্যায়— ইঞ্জিনিয়ারিং সার্ভিসেস এগজামিনেশনের প্রিলিমিনারি বা প্রথম ধাপের পরীক্ষা। এই পরীক্ষায় অবজেক্টিভ প্রশ্নের উত্তর দিতে হয় পরীক্ষার্থীদের এবং তার পর তাঁরা দ্বিতীয় ধাপের পরীক্ষা বা মেন্স পরীক্ষার জন্য নির্বাচিত হন।\n\n২. দ্বিতীয় ধাপ— দ্বিতীয় ধাপের পরীক্ষা বা মেন্স পরীক্ষায় পরীক্ষার্থীদের প্রথাসিদ্ধ প্রশ্নের উত্তর দিতে হয়।\n\n৩. তৃতীয় পর্যায়— এই পর্যায়ে নির্বাচিত পরীক্ষার্থীদের ইন্টারভিউ নেওয়া হয়।",
    "গাজীপুরের বিপসটে ফিমেল মি‌লিটারি অফিসার্স কোর্সের সমাপনী": "আর্মড ফোর্সেস ইনস্টিটিউট অব প্যাথলজির কমান্ড্যান্ট মেজর জেনারেল সুসানে গীতি বৃহস্পতিবার বিপসটে আয়োজিত ফিমেল মিলিটারি অফিসার্স কোর্সে অংশগ্রহণকারীদের হাতে সার্টিফিকেট তুলে দেন। ছবি : আইএসপিআর\n\nফিমেল মিলিটারি অফিসার্স কোর্স-২৬-এর সমাপনী অনুষ্ঠান সম্পন্ন হয়েছে। আজ বৃহস্পতিবার গাজীপুরের বাংলাদেশ ইনস্টিটিউট অব পিস সাপোর্ট অপারেশন ট্রেনিংয়ে (বিপসট) এই অনুষ্ঠান হয়। কোর্সে বাংলাদেশের দুজনসহ বিভিন্ন দেশের ২৭ কর্মকর্তা অংশগ্রহণ করেন।\n\nএক সংবাদ বিজ্ঞপ্তিতে আইএসপিআর এসব তথ্য জানায়। আইএসপিআর বলছে, প্রথমবারের মতো বিপসটে আয়োজিত এই কোর্সে মালয়েশিয়া, ঘানা, যুক্তরাজ্য, সেনেগাল, ফিজি, জর্ডান, কঙ্গো, নেদারল্যান্ড, পাকিস্তান, মঙ্গোলিয়া, পেরু, মালাউই, কাজাকিস্তান, প্যারাগুয়ে, মরক্কো, তিউনিসিয়া, বেনিন, নামিবিয়া, তানজানিয়া, পোল্যান্ড, নেপাল, মার্কিন যুক্তরাষ্ট্র, জাপান, নিউজিল্যান্ড, ফ্রান্স এবং স্বাগতিক বাংলাদেশ থেকে নারী কর্মকর্তা অংশগ্রহণ করেন।\n\nআর্মড ফোর্সেস ইনস্টিটিউট অব প্যাথলজির কমান্ড্যান্ট মেজর জেনারেল সুসানে গীতির সঙ্গে বিপসটে আয়োজিত ফিমেল মিলিটারি অফিসার্স কোর্সে অংশগ্রহণকারী কর্মকর্তা, প্রশিক্ষক ও বিপসটের কর্মকর্তারা। ছবি : আইএসপিআর\n\nসমাপনী অনুষ্ঠানে আর্মড ফোর্সেস ইনস্টিটিউট অব প্যাথলজির (এএফআইপি) কমান্ড্যান্ট মেজর জেনারেল সুসানে গীতি প্রধান অতিথি হিসেবে উপস্থিত ছিলেন।\n\nএ ছাড়া বিপসটের কমান্ড্যান্ট মেজর জেনারেল এ এস এম রিদওয়ানুর রহমানসহ ঊর্ধ্বতন সামরিক কর্মকর্তারা উপস্থিত ছিলেন।\n\nবিজ্ঞপ্তিতে আইএসপিআর জানায়, জাতিসংঘের ডিপার্টমেন্ট অব পিস অপারেশনস্ (ডিপিও) অনুধাবন করে—নারী শান্তিরক্ষীরাও সমস্যা সংকুল এলাকায় সামরিক দায়িত্ব পালনে রোল মডেল হিসেবে কাজ করতে পারে। এ ক্ষেত্রে ফিমেল মিলিটারি অফিসার্স কোর্সটি শান্তিরক্ষায় নারীদের অংশগ্রহণ এবং কর্তব্য পালনে কার্যকারীতা বৃদ্ধিতে সহায়ক ভূমিকা পালনে সক্ষম হবে।\n\nআর্মড ফোর্সেস ইনস্টিটিউট অব প্যাথলজির কমান্ড্যান্ট মেজর জেনারেল সুসানে গীতি বৃহস্পতিবার বিপসটে আয়োজিত ফিমেল মিলিটারি অফিসার্স কোর্সে অংশগ্রহণকারীদের হাতে সার্টিফিকেট তুলে দেন। ছবি : আইএসপিআর\n\nবিজ্ঞপ্তিতে আরও বলা হয়, প্রশিক্ষণে বিপসটের প্রশিক্ষকদের পাশাপাশি নেদারল্যান্ডের মেজর জেনারেল প্যাট্রিক ক্যামার্ট (অব.) ও লটে ভার্মিজ, ফ্রান্সের বারট্রান্ড জিন মেরি বোরগেইন, যুক্তরাষ্ট্রের রয় আলেকজেন্ডার ব্রেনান, নিউজিল্যান্ডের ট্রেসি টিবস এবং দক্ষিণ সুদানে শান্তিরক্ষা মিশনে কর্মরত হেড অব ফিল্ড অফিস জাপানের হিরোকো হিরাহারা প্রশিক্ষকের দায়িত্ব পালন করেন এবং নিজেদের অভিজ্ঞতা বর্ণনা করেন।",
    "Happy Engineer's Day 2022 : দেশের সকল ইঞ্জিনিয়াদের শুভেচ্ছা জানান এই মেসেজগুলি শেয়ার করে": "Happy Engineer's Day 2022 : দেশের সকল ইঞ্জিনিয়াদের শুভেচ্ছা জানান এই মেসেজগুলি শেয়ার করে Insync oi-Purabi Jana\n\nভারতে প্রতি বছর ১৫ সেপ্টেম্বর ইঞ্জিনিয়ার্স ডে পালিত হয়। কারিগরি ও প্রযুক্তি ক্ষেত্রের প্রবাদপুরুষ স্যর এম বিশ্বেশ্বরাইয়ার জন্মদিনেই দেশজুড়ে পালিত হয় ইঞ্জিনিয়ার্স ডে। তাঁর হাত ধরেই আধুনিক ভারত নির্মিত হয়েছিল।\n\n১৮৬০ সালের ১৫ সেপ্টেম্বর কর্নাটকের এক প্রত্যন্ত গ্রামে জন্মগ্রহণ করেছিলেন এম বিশ্বেশ্বরাইয়া। পুণে কলেজ অফ ইঞ্জিনিয়ারিং থেকে সিভিল ইঞ্জিনিয়ারিং-এ ডিগ্রি লাভ করেন তিনি। ১৯১২ সালে তৎকালীন মহীশুরের দেওয়ানের দায়িত্ব নেওয়ার পরেই কর্নাটকের কারিগরি ও প্রযুক্তি শিল্পে বিরাট পট পরিবর্তন ঘটে যায়। জলসেচন ও বন্যা দুর্যোগ ব্যবস্থাপনার ক্ষেত্রে তাঁর অবদান অনস্বীকার্য। ১৯১৭ সালে বিখ্যাত সরকারি ইঞ্জিনিয়ারিং কলেজ প্রতিষ্ঠা করেন তিনি, যা বর্তমানে University Visvesvaraya College of Engineering নামে পরিচিত। ইঞ্জিনিয়ারিং ক্ষেত্রে তাঁর অবদানের জন্য ১৯৫৫ সালে তাঁকে দেশের সর্বোচ্চ নাগরিক সম্মান ভারতরত্নে ভূষিত করা হয়। ১৫ সেপ্টেম্বর শুধুমাত্র ভারতেই নয়, শ্রীলঙ্কা এবং তানজানিয়া-তেও ইঞ্জিনিয়ার্স ডে পালন করা হয়। এই ইঞ্জিনিয়ার দিবসে দেশের সকল ইঞ্জিনিয়ারদের শুভেচ্ছা জানাতে সোশ্যাল মিডিয়ায় এই মেসেজগুলি শেয়ার করতে পারেন -\n\n১) দুনিয়াকে মুঠোর মধ্যে এনে দিয়েছেন যারা, দুনিয়া অচল যাদের উপস্থিতি ছাড়া, ইঞ্জিনিয়ার দিবসের শুভেচ্ছা জানাই সকল ইঞ্জিনিয়ারকে Happy Engineers' Day ২) ইঞ্জিনিয়াররা হলেন সেই ব্যক্তি, যাঁরা তাঁদের কলম এবং মস্তিষ্ক দিয়ে গোটা বিশ্ব আবিষ্কার করেছেন। Happy Engineers' Day ৩) হ্যাপি ইঞ্জিনিয়ার্স ডে ৪) দেশের সকল ইঞ্জিনিয়ারকে জানাই ইঞ্জিনিয়ার দিবসের শুভেচ্ছা। Happy Engineers' Day ৫) ইঞ্জিনিয়াররাই আমাদের বিশ্বকে আরও সুন্দর করে তুলেছেন, প্রযুক্তির দিক দিয়ে এগিয়ে নিয়ে গিয়েছেন। এই ইঞ্জিনিয়ার দিবসে সকল ইঞ্জিনিয়ারকে জানাই শুভেচ্ছা।\n\nGET THE BEST BOLDSKY STORIES! Allow Notifications\n\nEnglish summary Happy Engineers' Day 2022 Quotes, Wishes, Images, Greetings, Posters, WhatsApp Status in Bengali Happy Engineer’s Day 2022 Wishes in Bengali : September 15 marks the birth anniversary of Sir M. Vishveshwarya. Here are the Engineers' Day wishes, images, quotes, sms, wallpapers, greetings, messages, facebook and whatsapp status to share with your engineer friends. Happy Engineer’s Day 2022 Wishes in Bengali : September 15 marks the birth anniversary of Sir M. Vishveshwarya. Here are the Engineers' Day wishes, images, quotes, sms, wallpapers, greetings, messages, facebook and whatsapp status to share with your engineer friends.\n\nStory first published: Wednesday, September 14, 2022, 12:00 [IST]",
    "ইইউর কার্বন-নিরপেক্ষতার লক্ষ্যে শীতের ধাক্কা": "বিশ্বের তাপমাত্রার বিপজ্জনক বৃদ্ধি ঠেকাতে প্যারিস জলবায়ু সম্মেলনে নেওয়া কার্বন নির্গমন হার কমানোর সঠিক পথেই ছিল ইউরোপ। ২০১৮ সাল থেকে ইইউর কার্বন নির্গমন কমতে শুরু করেছিল। তবে রাশিয়া-ইউক্রেন যুদ্ধ পুরো পরিস্থিতি বদলে দিয়েছে। যুদ্ধের কারণে ইউরোপ ও রাশিয়া নিষেধাজ্ঞা-পাল্টা নিষেধাজ্ঞায় বিশ্বজুড়েই দেখা দিয়েছে খাদ্য ও জ্বালানি সংকট। তেল, গ্যাস ও বিদ্যুতের দামের অস্বাভাবিক বৃদ্ধির পাশাপাশি উল্লম্ফন হয়েছে খাদ্যের দামেও। দরিদ্র দেশগুলো এ পরিস্থিতিতে ভীষণ চাপে পড়েছে। খাবার আর জ্বালানির সংকটে দিশেহারা অনেক দেশের সরকার। তবে সবচেয়ে মানবিক বিপর্যয়ে পড়ার ঝুঁকি দেখা দিয়েছে ইউরোপে। ৪০ শতাংশের বেশি রাশিয়ার জ্বালানির ওপর নির্ভরশীল অঞ্চলটিতে অবস্থা এমন হয়েছে, কয়েকগুণ বাড়তি দামেও আসন্ন শীতে জ্বালানি সরবরাহ নিয়ে অনিশ্চয়তা আছে কয়েকটি দেশের। এই অবস্থা সামাল দিতে কম দামের জ্বালানি কয়লার ব্যবহার বাড়াতে শুরু করেছে অনেক দেশ। এতে করে ২০৫০ সালের মধ্যে কার্বন-নিরপেক্ষ হওয়ার যে লক্ষ্য অঞ্চলটির ছিল তা বড় ধাক্কা খাচ্ছে। কারণ ইউরোপ ইতিমধ্যে যে হারে কয়লার ব্যবহার শুরু করেছে, তাতে এক বছরের মধ্যেই অঞ্চলটির কার্বন নিঃসরণ হার ১ দশমিক ৩ শতাংশ বাড়বে!\n\nবিশ্লেষকদের ভাষ্য, কয়লা সবচেয়ে বেশি দূষণযোগ্য জ্বালানি। এটির ব্যবহার বাড়তে থাকায় জলবায়ুতে মারাত্মক প্রভাব পড়ছে। গত বছর বিশ্বজুড়ে কার্বন নিঃসরণ এক বছরে সর্বোচ্চ রেকর্ড করা হয়েছে। এ বছর কয়লার ব্যবহার যে হারে বাড়ছে, তাতে উন্নত দেশগুলোর কার্বন নিঃসরণ শূন্যে নামিয়ে আনার লক্ষ্যমাত্রা অর্জন দুঃসাধ্য হয়ে উঠবে।\n\nবার্তা সংস্থা রয়টার্স এক প্রতিবেদনে জানিয়েছে, রাশিয়া-ইউক্রেন যুদ্ধ শুরুর পর ইউরোপীয় ইউনিয়ন অস্ট্রেলিয়া, দক্ষিণ আফ্রিকা ও ইন্দোনেশিয়া থেকে কয়লার আমদানি বাড়িয়েছে ১১ গুণ।\n\nকয়লার বাজার নিয়ে কাজ করা ভারতীয় প্রতিষ্ঠান কোলমিন্ট জানাচ্ছে, গত জুলাই মাসে সাগরপথে বিশ্বজুড়ে কয়লা আমদানি হয়েছে ৯৭ দশমিক ৮ মিলিয়ন বা ৯ কোটি ৭৮ লাখ টন, যা আগের ৯ বছরের মধ্যে সবচেয়ে বেশি। অবশ্য আগস্টে অস্ট্রেলিয়া থেকে কয়লা রপ্তানি ব্যাহত হওয়ায় তা নেমে আসে ৮ কোটি ৯০ লাখ টনে। তবে বছরের বাকি সময়টাতে কয়লা রপ্তানি ৫০ শতাংশ বাড়াতে পারে তানজানিয়া।\n\nরয়টার্স বলছে, দেশটি চলতি বছর ইতিমধ্যে ৬ লাখ ৯৬ হাজার ৭৭৩ টন কয়লা রপ্তানি করেছে। বছর শেষে তা বেড়ে ১৩ লাখ ৬৪ হাজার ৭০৭ টনে পৌঁছাতে পারে। এদিকে চলতি বছর কয়লার বৈশ্বিক চাহিদা বেড়ে এক দশকের রেকর্ড স্পর্শ করতে পারে বলে জানিয়েছে ইন্টারন্যাশনাল এনার্জি এজেন্সি (আইইএ)। গত আগস্ট মাসে কয়লার বাজারবিষয়ক এক প্রতিবেদনে সংস্থাটি জানায়, চলতি বছর কয়লার বৈশ্বিক ব্যবহার দশমিক ৭ শতাংশ বাড়তে পারে। সংস্থাটির ভাষ্য, বছর শেষে বিশ্বে কয়লার ব্যবহারের পরিমাণ দাঁড়াবে ৮০০ কোটি টনে। ২০১৩ সালের রেকর্ড স্পর্শ করবে কয়লার বৈশ্বিক চাহিদা। আগামী বছর চাহিদা আরও বেড়ে অতীতের সব রেকর্ডকে ছাড়িয়ে যাবে।\n\nএদিকে জার্মান সংবাদমাধ্যম ডয়চে ভেলে বলছে, চলমান এ সংকটের কারণে চলতি বছরে শীতের মাসগুলো ইউরোপের জন্য বড় চ্যালেঞ্জ হয়ে উঠতে চলেছে। সার্বিকভাবে জ্বালানির অস্বাভাবিক মূল্যবৃদ্ধির কারণে বিদ্যুতের বিল মেটানো ও ঘর গরম রাখা সাধারণ মানুষ ও ব্যবসাবাণিজ্য প্রতিষ্ঠানের পক্ষে কঠিন হয়ে উঠছে। বিশেষ করে রাশিয়া থেকে গ্যাস সরবরাহ কার্যত প্রায় বন্ধ হয়ে যাওয়ায় ঘাটতি মেটাতে হিমশিম খাচ্ছে ইউরোপের অনেক দেশ। সরবরাহে বিঘেœর জন্য মস্কো নিষেধাজ্ঞাকে দায়ী করলেও ইউরোপীয় দেশগুলো সে দেশের বিরুদ্ধে জ্বালানিকে হাতিয়ার করার অভিযোগ করছে।\n\nএই সংকটের জের ধরে ইইউ সদস্য দেশগুলোর মধ্যে সমন্বয় ও সহযোগিতাও বাড়ছে। এর আওতায় আগামী ১০ অক্টোবর থেকে ফ্রান্সের একটি সংস্থা জার্মানিতে গ্যাস সরবরাহ শুরু করবে বলে জানিয়েছে। তবে পরমাণু চুল্লিগুলোর চলমান সমস্যার কারণে ফ্রান্সেও শীতকালে বিদ্যুৎ ঘাটতির আশঙ্কা দেখা দিচ্ছে। স্পেনের শিল্পমন্ত্রী রাইয়েস মারোতো জানিয়েছেন, জ্বালানি ঘাটতি দেখা দিলে শীতকালে কারখানা বন্ধ রাখার ব্যবস্থা করা হচ্ছে। ফিনল্যান্ডের গ্রিড কোম্পানি ফিনগ্রিড বিদ্যুৎ ঘাটতির আশঙ্কা জানিয়ে জনসাধারণকে সতর্ক করে দিয়েছে। পর্তুগালের এক বিদ্যুৎ কোম্পানি বিদ্যুতের অস্বাভাবিক মূল্যবৃদ্ধির ধাক্কা সামলাতে না পেরে নিজেদের দেউলিয়া ঘোষণা করেছে। পর্তুগালের সরকারও জানিয়েছে, দেশ শীতকালে কঠিন সময়ের জন্য প্রস্তুত হচ্ছে। ভয়ংকর অবস্থার ঝুঁকিতে আছে জার্মানিও। তবে দেশটির সরকার শুরু থেকে পদক্ষেপ নেওয়ায় শীতকাল মোকাবিলার রসদের বড় অংশ ইতিমধ্যে মজুদ করতে পেরেছে।\n\nতবে পদক্ষেপ যাই হোক না কেন ইউরোপ যে স্মরণকালের সবচেয়ে ভয়াবহ শীতকালের মুখোমুখি হতে যাচ্ছে সে বিষয় সন্দেহ নেই। শীতে রাশিয়া অঞ্চলটিতে গ্যাসের সরবরাহ পুরোপুরি বন্ধ করে দিলে পরিস্থিতি বিপর্যয়ে রূপ নিতে পারে।\n\nরয়টার্স জানাচ্ছে, পরিস্থিতি নিয়ন্ত্রণে এরই মধ্যে বন্ধের পথে থাকা কয়লা খনিগুলো পুনরায় চালু করতে যাচ্ছে ইউরোপ। কার্যক্রম পরিচালনার সময়ও বাড়ানোর পরিকল্পনা চলছে। কয়লার বৈশ্বিক ব্যবহারের ৫ শতাংশ আসে ইউরোপ থেকে। এ হারও বাড়ার সম্ভাবনা রয়েছে।\n\nআর তা হলে প্যারিসে ২০১৫ সালের সম্মেলনে ইউরোপসহ বিশ্বের দেশগুলো তাপমাত্রার বিপজ্জনক বৃদ্ধি ঠেকাতে কার্বন নিঃসরণ কমাতে যে লক্ষ্য নির্ধারণ করেছিল তা বড় ধাক্কা খাবে। ইইউ অঙ্গীকার করেছিল ২০৩০ সালের মধ্যে কার্বন নির্গমন ৫৫ শতাংশ কমাবে। একই সময়ের মধ্যে চাহিদার ৪০ শতাংশ জ্বালানি নবায়নযোগ্য উৎস থেকে নিশ্চিত করার অঙ্গীকারও করেছিল। আর সামগ্রিকভাবে জিরো-কার্বন বা কার্বন-নিরপেক্ষ হওয়ার ঘোষণা ছিল ২০৫০ সালের মধ্যে।\n\nকিন্তু ইউক্রেন যুদ্ধ সে অঙ্গীকার বাস্তবায়নে এখন বড় বাধা। অবশ্য কার্বন নির্গমন কমানোর জন্য ইইউর একটি সার্বিক লক্ষ্যমাত্রা থাকলেও এর সদস্য দেশগুলোর আর্থিক এবং কারিগরি সক্ষমতা এক ছিল না।\n\nআবার সব দেশ সমান দায়ীও নয়। অঞ্চলটির সবচেয়ে বড় কার্বন নির্গমনকারী দেশ জার্মানি, ইতালি এবং পোল্যান্ড হওয়ায় অন্য দেশগুলো এই লক্ষ্য অর্জনে সমন্বিত পদক্ষেপ নিতেও খুব একটা উৎসাহী নয়। যা করার এককভাবে ইউরোপিয়ান ইউনিয়নকে করতে হয়। কিন্তু বর্তমান ভূ-রাজনৈতিক পরিস্থিতি জোটটিকে ভীষণ চ্যালেঞ্জে ফেলে দিয়েছে। সেই সঙ্গে চ্যালেঞ্জে ফেলে বৈশ্বিক কার্বন নিঃসরণ কমানোর লক্ষ্যকেও।",
    "শুধু ভারতের বাজারেই রাজত্ব Jio-র, অন্যদিকে বিশ্বের এই ১৮টি দেশে পরিষেবা দিচ্ছে Airtel": "বাংলাহান্ট ডেস্ক : স্মার্টফোন ছাড়া এক মুহূর্ত ভাবতে পারেনা বিশ্ববাসী। আজকের সময়ে দাঁড়িয়ে দৈনন্দিন জীবনের প্রাইমারি নেসেসিটি হয়ে গিয়েছে স্মার্টফোন। স্মার্টফোনের সারা বিশ্ব জুড়ে জনপ্রিয়তা বৃদ্ধির অন্যতম কারণ হলো ইন্টারনেট পরিষেবা। ইন্টারনেট না থাকলে স্মার্টফোনের সাথে সাথে নিজেকেও বরং আনস্মার্টই মনে হয়।\n\nএই ইন্টারনেট পরিষেবা সারা বিশ্ব জুড়ে বিভিন্ন সংস্থা প্রদান করে থাকে। তার মধ্যে সারা ভারতে একসময় একচেটিয়া রাজত্ব করত এই airtel। কিন্তু জিও মার্কেটে আসার পর এয়ারটেলের বাজার কিছুটা কমেছে। জানলে অবাক হবেন এই এয়ারটেল শুধু ভারতে নয় আরো ১৮ টি দেশে ইন্টারনেট পরিষেবা প্রদান করে থাকে।\n\nসুনীল মিত্তলের এই সংস্থা এয়ারটেল , এশিয়া ও আফ্রিকার আরো ১৮ দেশে দেয় ইন্টারনেট পরিষেবা। আফ্রিকাতে এই সংস্থা প্রথম বাজার দখল করে ২০১০ সালে। আর তারপর থেকেই একটার পর একটা বিশ্বের বিভিন্ন প্রান্তের বিভিন্ন দেশের বাজার জয় করে সাম্রাজ্য বিস্তার করেই চলেছে airtel।\n\n২০১০ সাল থেকে ২০২২ পর্যন্ত আফ্রিকার উগান্ডা , চাঁদ , গ্যাবন, কঙ্গো গণতান্ত্রিক প্রজাতন্ত্র , মাদাগাস্কার, কঙ্গো প্রজাতন্ত্র, নাইজেরিয়া ,তানজানিয়া, রুয়ান্ডা , জাম্বিয়া , মালাউই , সেশেলোস, কেনিয়া প্রভৃতি অঞ্চলে ইতিমধ্যেই জনপ্রিয়তা পেয়েছে এয়ারটেল। শুধু আফ্রিকাতেই নয়, দক্ষিণ এশিয়ার বিভিন্ন দেশ বাংলাদেশ এবং শ্রীলংকাতেও ব্যাপকভাবে ব্যবসা করছে এই ভারতীয় সংস্থা। এবং ইতিমধ্যেই সারা ভারতে প্রায় ৪৭ কোটি গ্রাহককে ইন্টারনেট পরিষেবা প্রতিনিয়ত দিয়ে চলেছে এয়ারটেল।\n\nএমনকি জানলে অবাক হবেন, এশিয়া আফ্রিকা ইত্যাদি বড় বড় মহাদেশ গুলি ছাড়াও দীপ রাষ্ট্র চ্যানেল আইল্যান্ডে রয়েছে এয়ারটেলের পরিষেবা।ভারতের প্রতিবেশী দেশ বাংলাদেশে এয়ারটেল রবি নেটওয়ার্কের সাথে শেয়ারে ব্যবসা করছে। শুধু ভারত নয়, আফ্রিকাতেও টেলিকম কোম্পানিগুলোর মধ্যে শীর্ষে অবস্থান করছে এয়ারটেল।",
    "বেজিং থেকে পূর্ব অফ্রিকার নতুন সমুদ্রপথের সন্ধানে চিনা গুপ্তচর জাহাজ! কী বলছেন বিশেষজ্ঞরা": "বেজিং থেকে পূর্ব অফ্রিকার নতুন সমুদ্রপথের সন্ধানে চিনা গুপ্তচর জাহাজ! কী বলছেন বিশেষজ্ঞরা\n\nInternational\n\noi-Tamalika Chakraborty\n\nচিনা জাহাজ ইউয়ান ওয়াং ৫কে নিয়ে বিতর্ক, উদ্বেগ কিছু কম ছিল না। শ্রীলঙ্কার হাম্বানটোটা বন্দরে চিনা জাহাজের প্রবেশ নিয়ে ভারত উদ্বেগ প্রকাশ করে। ভারতের দাবি ছিল, ইউয়ান ওয়াং ৫ জাহাজটি চিনের গুপ্তচর জাহাজ। বর্তমানে চিনা এই জাহাজটি শ্রীলঙ্কা থেকে ২,০০০ কিলোমিটার দক্ষিণে অর্থাৎ ১১০০ নটিক্যাল মাইল দক্ষিণে অবস্থান করছে। বেজিংকে বাইপাস করে আফ্রিকার পূর্ব সমুদ্রপথে নতুন পথ অন্বেষণের একটা সম্ভাবনা তৈরি করেছে চিনের জাহাজটি। সেখানে ইউয়ান ওয়াং ৫ জাহাজটিকে মালাক্কা, সুন্দা ও লম্বক প্রণালী অতিক্রম করতে হয়েছে।\n\n১,১০০ টনের এই জাহাজটি ভারত মহাসাগরের আরও গভীরে প্রবেশ করেছে। পূর্ব তিমুরের কাছে ওমবাই-ওয়েটর প্রণালী হয়ে অস্ট্রেলিয়ার উত্তর দিক দিয়ে বেজিংয়ের বন্দরের দিকে ক্রমেই এগিয়ে চলেছে। ইন্দোনেশিয়ার মালাক্কা, সুন্দা ও লম্বক প্রণালী অতিক্রমের সময় জাহাজটি আন্দামান নিকোবর দ্বীপপুঞ্জের একেবারে কাছে চলে আসে। যার ফলে ভারতীয় নৌবাহিনী এই জাহাজটির গতিপথে পর্যবেক্ষণ করে। নৌবিশেষজ্ঞরা মনে করছেন, ইউয়ান ওয়াং ৫ জাহাজটি বেজিং থেকে পূর্ব আফ্রিকার মধ্যে নতুন একটি সামুদ্রিক পথের সম্ভাবনাকে আরও উজ্জ্বল করেছে। কিন্তু তার জন্য জাহাজটিকে ভারতের জলসীমার খুব কাছ থেকে অতিক্রম করতে হয়।\n\nনৌবিশেষজ্ঞরা জানিয়েছেন, নতুন সমুদ্র পথের যে সম্ভাবনা দেখা দিয়েছে, তা আগের থেকে অনেকটাই দীর্ঘ। বেজিং থেকে পূর্ব আফ্রিকার উপকূলে যেতে পারস্য উপসাগর ও এডেন উপসারের প্রণালী গুলো নতুন এই জলপথ এড়িয়ে চলছে। ওম্বাই ওয়েটার প্রণালীর মধ্য দিয়ে দীর্ঘ পথ অবলম্বন করছে। তবে নতুন এই জলপথ চিনের জন্য অনেকটাই অনুকূল পরিবেশ তৈরি করছে। এই নতুন সমুদ্র পথের ফলে কেনিয়া, তানজানিয়া, মোজাম্বিকের মোম্বাসার মতো বন্দরে চিনা জাহাজ সহজে প্রবেশ করতে পারবে। চিন বেল্ট রোড ইনিশিয়েটিভের অধীনে প্রচুর বিনিয়োগ করেছে। ইতিমধ্যে জিবুতিতে একটি ঘাঁটিও তৈরি করেছে। এই জলপথ সাবমেরিন বিরোধী অপারেশনে সাহায্য করবে বলে মনে করা হচ্ছে।\n\n২২ অগাস্ট শ্রীলঙ্কার হাম্বানটোটা বন্দর ছেড়ে যায় চিনা জাহাজটি। শ্রীলঙ্কার প্রেসিডেন্ট রনিল বিক্রমাসিংহে জাহাজটিকে হাম্বানটোটা বন্দরে প্রবেশের অনুমতি দেওয়ার পর তীব্র সমালোচনা করে ভারত। নিরাপত্তা বিঘ্নিত হবে বলে ভারতের তরফে অভিযোগ করা হয়। এর আগে আমেরিকা জানিয়েছিল, ইউয়ান ওয়াং সিরিজের জাহাজগুলো উন্নত প্রযুক্তি থাকে। যা গুপ্তচর বৃত্তিতে চিনকে সাহায্য করতে পারে। এছাড়াও এই জাহাজটি ব্যালিস্টিক ক্ষেপণাস্ত্র বহন ও উৎক্ষেপণে সম্ভব। চিনের তরফে প্রথম থেকে দাবি করা হয়, স্যাটেলাইট গবেষণার কাজে এই জাহাজটিকে ব্যবহার করা হচ্ছে।\n\nOneindia এর ব্রেকিং নিউজের জন্য . সারাদিন ব্যাপী চটজলদপান. Allow Notifications\n\nEnglish summary Chinese ship create a possibility to exploring from China to Africa.\n\nStory first published: Tuesday, August 30, 2022, 18:13 [IST]",
    "গৌতম আদানি: কে এই বিশ্বের তৃতীয় শীর্ষ ধনী ব্যক্তি, বাংলাদেশ ও বিশ্বের অন্যত্র কী ধরণের ব্যবসা রয়েছে তার": "গৌতম আদানি: কে এই বিশ্বের তৃতীয় শীর্ষ ধনী ব্যক্তি, বাংলাদেশ ও বিশ্বের অন্যত্র কী ধরণের ব্যবসা রয়েছে তার\n\nশাহনাজ পারভীন\n\nবিবিসি বাংলা, ঢাকা\n\n৭ সেপ্টেম্বর ২০২২\n\nছবির উৎস, Getty Images ছবির ক্যাপশান, ভারতের আদানি শিল্পগোষ্ঠীর প্রধান গৌতম আদানি\n\nমাত্র গত সপ্তাহেই ব্লুমবার্গ বিলিওনেয়ার র‍্যাঙ্কিংয়ে বিশ্বের তিন নম্বর ধনী ব্যক্তি হিসেবে উঠে এসেছেন ভারতের শিল্পপতি গৌতম আদানি।\n\nবিলিওনেয়ার র‍্যাঙ্কিংয়ে তার অবস্থান এখন স্পেসএক্সের ইলন মাস্ক ও অ্যামাজনের জেফ বেজোসের ঠিক পরেই।\n\nধনসম্পত্তির বিচারে ভারতের এই শিল্পপতির অবস্থান এমনকি বিল গেটস, ওয়ারেন বাফেটের উপরে।\n\nতার মালিকানাধীন আদানি শিল্পগোষ্ঠীর সাম্রাজ্য এখন আফ্রিকা থেকে অস্ট্রেলিয়া পর্যন্ত বিস্তৃত। এমনকি বাংলাদেশেও রয়েছে তার বিনিয়োগ।\n\nসোমবার ভারত সফরে গিয়ে প্রথম দিনেই এই ব্যক্তির সাথে একটি বৈঠক করেছেন শেখ হাসিনা।\n\nযদিও তাদের মধ্যে কী ধরণের আলাপ আলোচনা হয়েছে তার বিস্তারিত কিছু জানা যায়নি, তবে ভারতীয় পর্যবেক্ষকদের মত, বৈঠকটি ছিল খুবই তাৎপর্যপূর্ণ।\n\nবিশ্বব্যাপী যার শিল্প সম্রাজ্য\n\nভারতের গুজরাটে ১৯৬২ সালে জন্ম নেন গৌতম আদানি। ব্লুমবার্গ লিখেছে গুজরাট বিশ্ববিদ্যালয়ের বাণিজ্যের ছাত্র ছিলেন তিনি।\n\nকিন্তু পড়াশুনা শেষ করেননি।\n\nব্যবসা বাণিজ্যের মাধ্যমেই আজ তার অঢেল সম্পদ।\n\nআদানি গ্রুপের ওয়েবসাইটে যে তথ্য রয়েছে সেই মোতাবেক তার মোট সম্পদের পরিমাণ ২৪২ বিলিয়ন ডলারে বেশি।\n\nআদানি গ্রুপের অধীনে রয়েছে মোট সাতটি কোম্পানি।\n\nবন্দর ব্যবস্থাপনা, কয়লা উৎপাদন এবং কয়লার ব্যবসা, বিদ্যুৎ উৎপাদন ও সঞ্চালন, গ্যাস সরবরাহ, সড়ক ও রেলপথ নির্মাণ, প্রতিরক্ষা ও মহাকাশ সরঞ্জাম উৎপাদন, বিমানবন্দর পরিচালনা ও ব্যবস্থাপনা, আমদানি রপ্তানি পণ্য পরিবহন, আবাসন, ভোজ্যতেল, খাদ্যপণ্য এরকম নানা খাতে ব্যবসা রয়েছে কোম্পানিটির।\n\nলিখে যেন শেষ করা যায় না।\n\nআর এসব ব্যবসা শুধু ভারতে নয় আদানি গ্রুপ বিশ্বব্যাপী তার শিল্প সম্রাজ্য গড়ে তুলেছে।\n\nছবির উৎস, Getty Images ছবির ক্যাপশান, অস্ট্রেলিয়ার ব্রিজবেনে জুলাই মাসে আদানি গ্রুপের কয়লা খনি বিরোধী বিক্ষোভ।\n\nবাংলাদেশে তার কি ব্যবসা রয়েছে\n\nবাংলাদেশের প্রধানমন্ত্রী শেখ হাসিনার ভারত সফরে তার নামটি গুরুত্বের সাথে উঠে এসেছে।\n\nসফরের প্রথম দিনই সোমবার সন্ধ্যেবেলা আদানি শিল্পগোষ্ঠীর মালিক গৌতম আদানির সাথে বৈঠক হয়েছে বাংলাদেশের প্রধানমন্ত্রী শেখ হাসিনার।\n\nবৈঠকের পরপরই মি. আদানি এক টুইট বার্তায় যা লিখেছেন তার একটি অংশ হল, \"আমরা ২০২২ সালের ১৬ ই ডিসেম্বর বিজয় দিবসের মধ্যেই আমাদের ১৬ শ মেগাওয়াট গোড্ডা বিদ্যুৎ প্রকল্প এবং ট্রান্সমিশন লাইন চালু করতে বদ্ধ পরিকর।\"\n\nযদিও এই বিদ্যুৎ বাংলাদেশ এখনো পেতে শুরু করেনি, কিন্তু এরই মধ্যে বাংলাদেশের কাছ থেকে সার্ভিস চার্জ বাবদ অর্থ পেতে শুরু করেছে মি. আদানির প্রতিষ্ঠান।\n\nএ নিয়ে বাংলাদেশে এক ধরণের বিতর্কও আছে।\n\nভারতের ঝাড়খন্ডে নির্মীয়মান কোম্পানিটির গোড্ডা বিদ্যুৎ কেন্দ্র থেকে আলাদা সঞ্চালন লাইনের মাধ্যমে সেখানে উৎপাদিত বিদ্যুতের প্রায় পুরোটাই বাংলাদেশে রপ্তানি করার কথা।\n\nদুই হাজার পনের সালে ভারতের প্রধানমন্ত্রী নরেন্দ্র মোদীর বাংলাদেশ সফরের সময় এই বিদ্যুৎ প্রকল্পের বিষয়টি নিয়ে কথাবার্তা হয়।\n\nনরেন্দ্র মোদীর সাথে গৌতম আদানির বিশেষ সখ্যতার কথা ভারতীয় এবং আন্তর্জাতিক গণমাধ্যমে নানাভাবে উঠে এসেছে।\n\nদুই হাজার সতের সালে বিদ্যুৎ কেন্দ্রটি থেকে বাংলাদেশে বিদ্যুৎ সরবরাহের বিষয়ে বাংলাদেশ বিদ্যুৎ উন্নয়ন বোর্ডর সাথে চুক্তি হয়।\n\nএবছরের এপ্রিলে বাংলাদেশের অর্থনৈতিক অঞ্চল কর্তৃপক্ষের সাথে চট্টগ্রামের মিরসরাইয়ে একটি বিশেষ ভারতীয় অর্থনৈতিক অঞ্চল তৈরির চুক্তি করে আদানি গ্রুপ-এর সাবসিডিয়ারি কোম্পানি আদানি পোর্টস। যেখানে ভারতীয় কোম্পানি পণ্য প্রাধান্য পাবে।\n\nগত কয়েক বছরে আদানি শিল্পগোষ্ঠী যেভাবে বাংলাদেশের ঘরে ঘরে ঢুকে পড়েছে - তা প্রায় অভাবনীয়।\n\nবাংলাদেশের বাজারে মোড়কজাত সয়াবিন তেলের বড় বিক্রেতা আদানি গ্রুপ।\n\nবাংলাদেশ এডিবল অয়েল লিমিটেডের সয়াবিন তেল ব্র্যান্ড রূপচাঁদার নাম হয়ত শুনেছেন।\n\nবাংলাদেশ এডিবল অয়েল লিমিটেডের যৌথ মালিক ভারতের আদানি গ্রুপ এবং সিঙ্গাপুরের উইলমার ইন্টারন্যাশনাল গ্রুপ।\n\nছবির উৎস, Getty Images ছবির ক্যাপশান, এই মুহূর্তে দিল্লিতে রাষ্ট্রীয় সফরে রয়েছেন বাংলাদেশের প্রধানমন্ত্রী শেখ হাসিনা\n\nকয়লা খনি ঘিরে বিতর্ক\n\nঅস্ট্রেলিয়ার কুইন্সল্যান্ডে কারমাইকেল কোল মাইন নামের একটি কয়লা খনির মালিক আদানি গ্রুপ।\n\nভারতসহ এশিয়ার বিভিন্ন দেশে কয়লা পৌঁছে দেবার জন্য কাজ করছে আদানি অস্ট্রেলিয়া।\n\nকিন্তু প্রায় আড়াই লাখ স্কয়ার কিলোমিটার জায়গা জুড়ে অবস্থিত খনিটি পরিবেশবাদীদের সমালোচনার কারণে বিতর্কিত হয়ে উঠেছে।\n\nঅস্ট্রেলিয়াতে কোম্পানিটির বিরুদ্ধে পরিবেশবাদীদের ব্যাপক আন্দোলন রয়েছে।\n\nএমনকি সেখানে 'স্টপ আদানি' নামে একটি ক্যাম্পেইন রয়েছে যার সদস্য সংখ্যা বিপুল। বিশ্বের আরও অনেক দেশের এই ক্যাম্পেইনের সমর্থক রয়েছে।\n\nকারমাইকেল খনির প্রভাবকে কেন্দ্র করে পরিবেশবাদীরা অস্ট্রেলিয়ান সরকারকে আদালতের কাঠগড়ায় পর্যন্ত দাঁড় করিয়েছে।\n\nএই আন্দোলন ও মামলা নিয়ে আন্তর্জাতিক গণমাধ্যমে বিস্তর খবর প্রকাশিত হয়েছে।\n\nকয়লাকে মনে করা হয় পরিবেশের জন্য সবচাইতে ক্ষতিকর জ্বালানি এবং পশ্চিমা বহু দেশ কয়লা ব্যাবহার থেকে সরে এসেছে।\n\nইন্দোনেশিয়াতেও কয়লা উৎপাদন করে কোম্পানিটি।\n\nআফ্রিকার তানজানিয়া, ভিয়েতনাম ও শ্রীলঙ্কায় বন্দর উন্নয়নের দায়িত্বে রয়েছে এই গ্রুপটি।\n\nমধ্যপ্রাচ্যে ও আফ্রিকাতে নবায়নযোগ্য জ্বালানী খাতে আর একটি কোম্পানির সাথে যৌথভাবে কাজ করছে আদানি গ্রুপ।\n\nইসরাইলের দ্বিতীয় প্রধান হাইফা বন্দরের ৭০ শতাংশ মালিকানা রয়েছে আদানি গ্রুপের। ইসরাইলে কোম্পানিটি নানা অবকাঠামো নির্মাণের সাথেও জড়িত।\n\nহাসিনা-আদানি বৈঠকের তাৎপর্য\n\nপ্রধানমন্ত্রী শেখ হাসিনা তার দিল্লি সফরের প্রথম দিনেই যেভাবে সেই গৌতম আদানির সঙ্গে একান্ত বৈঠকে মিলিত হয়েছেন সেটাকে খুবই তাৎপর্যপূর্ণ বলে মনে করা হচ্ছে।\n\nআদানি গ্রুপ বাংলাদেশে আরও বিনিয়োগ করতে পারে বলে মনে করা হচ্ছে।\n\nওই বৈঠকের বিস্তারিত যদিও জানা যায়নি কিন্তু ভারতের ইনস্টিটিউট অব ডিফেন্স স্টাডিজ অ্যান্ড অ্যানালিসিসের সিনিয়র ফেলো স্ম্রুতি পট্টনায়ক বিবিসিকে বলছেন, \"আদানি গোষ্ঠী বাংলাদেশে বিপুল পরিমাণ লগ্নি করেছে - বিশেষ করে এনার্জি খাতে।\"\n\n\"আর বাংলাদেশ এখন যেভাবে এনার্জি সঙ্কটের মধ্যে দিয়ে যাচ্ছে, লোডশেডিং যেভাবে বেড়ে গেছে - তাতে স্পষ্ট বাংলাদেশের এনার্জি কতটা দরকার।\"\n\nঝাড়খন্ডে আদানির নির্মীয়মান গোড্ডা বিদ্যুৎকেন্দ্র থেকে প্রায় পুরো উৎপাদনটাই বাংলাদেশে রপ্তানি করার কথা, ড. পট্টনায়ক ধারণা করছেন সে ব্যাপারেও দুজনের মধ্যে কথা হয়েছে।\n\n\"এছাড়া আদানি এখন ভারতের সবচেয়ে বড় লগ্নিকারী - তিনি অবশ্যই সে দেশে নতুন বিনিয়োগ নিয়েও কথা বলতে চাইবেন\", বলছিলেন তিনি।\n\nদুই হাজার পাঁচ সালে সালে ভারতের টাটা শিল্পগোষ্ঠীও বাংলাদেশে বিনিয়োগের প্রস্তাব নিয়ে গিয়েছিল, মন্ত্রীদের সঙ্গে অনেক বৈঠক করেছিল - কিন্তু গ্যাসের দাম নিয়ে জটিলতায় সে উদ্যোগ ভেস্তে যায়।",
    "What are the eligibility criteria for applying in State Bank of India's Clerical positions? dgtl - Anandabazar": "স্টেট ব্যাঙ্ক অব ইন্ডিয়া (SBI) একটি ভারতীয় বহুজাতিক পাবলিক সেক্টর ব্যাঙ্ক। SBI ক্লার্ক পদে নিয়োগের বিজ্ঞপ্তি কিছু দিন আগে জারি করেছে। বিজ্ঞপ্তিতে মোট ৫৪৮৬টি শূন্যপদ ঘোষনা করা হয়েছে। বিজ্ঞপ্তিটি এসবিআই-এর অফিসিয়াল ওয়েবসাইট sbi.co.in- এ দেখতে পাওয়া যাবে । প্রতি বছর SBI ক্লার্ক পদে নিয়োগের জন্যে বিজ্ঞপ্তি জারি করে এবং কয়েক লক্ষ প্রার্থী এই পরীক্ষায় অংশগ্রহণ করেন। এসবিআই ক্লার্ক পদের জন্য অনলাইনে আবেদন প্রক্রিয়া ৭ সেপ্টেম্বর শুরু হয়েছে এবং অনলাইনে আবেদন করার শেষ তারিখ ২৭ সেপ্টেম্বর । এসবিআই ক্লার্ক পদের জন্য নির্বাচন প্রক্রিয়া তিনটি ধাপে সম্পন্ন হয়- প্রিলিমস, মেইন এবং পরীক্ষার্থীর বাছাই করা স্থানীয় ভাষার পরীক্ষা(প্রয়োজনানুসারে)।\n\nএসবিআই(SBI) ক্লার্ক পদে রাজ্যভিত্তিক শূন্যপদের সংখ্যা নীচে দেওয়া হল-জুনিয়র অ্যাসোসিয়েটস (কাস্টমার সাপোর্ট অ্যান্ড সেলস) শূন্যপদ—\n\nগুজরাট - ৩৫৩\n\nদমন ও দিউ- ৪\n\nঅন্ধ্রপ্রদেশ-০\n\nকর্ণাটক-৩১৬\n\nমধ্যপ্রদেশ-৩৮৯\n\nছত্তিশগড়-৯২\n\nপশ্চিমবঙ্গ-৩৪০\n\nআন্দামান ও নিকোবর দ্বীপপুঞ্জ-১০\n\nসিকিম-২৬\n\nওড়িশা-১৭০\n\nজম্মু ও কাশ্মীর-৩৫\n\nহরিয়ানা-৫\n\nহিমাচল প্রদেশ-৫৫\n\nপঞ্জাব-১৩০\n\nতামিলনাড়ু-৩৫৫\n\nপুদুচেরি-৭\n\nদিল্লি-৩\n\nউত্তরাখণ্ড-১২০\n\nতেলেঙ্গানা-২২৫\n\nরাজস্থান-২৮৪\n\nকেরালা-২৭০\n\nউত্তরপ্রদেশ-৬৩১\n\nমহারাষ্ট্র-৭৪৭\n\nগোয়া-৫০\n\nঅসম-২৫৮\n\nঅরুণাচল প্রদেশ-১৫\n\nমণিপুর-২৮\n\nমেঘালয়-২৩\n\nমিজোরাম-১০\n\nনাগাল্যান্ড-১৫\n\nত্রিপুরা-১০\n\nমোট-৫০০৮\n\nশূন্যপদ (ক্যাটাগরির ভিত্তিতে )\n\n১. এসসি,এসটি, ওবিসি ২০৪\n\n২. পিডব্লিউডি, ৯২\n\n৩. এক্স সার্ভিসেমেন ১৮২\n\nমোট ৪৭৮\n\nSBI ক্লার্ক-এর পদগুলিতে আবেদনের জন্য প্রয়োজনীয় যোগ্যতার মানদণ্ড নিচে দেওয়া হল-\n\nবয়ঃসীমা (১ অগস্ট ২০২২ তারিখে)\n\nSBI ক্লার্ক-এর পরীক্ষার জন্য আবেদন করতে গেলে এক জন পরীক্ষার্থীর ন্যূনতম বয়স ২০ -২৮ বছরের মধ্যে হতে হবে অর্থাৎ পরীক্ষার্থীদের জন্ম তারিখ হতে হবে ২ অগস্ট, ১৯৯৪ থেকে ১ অগস্ট ২০০২ এর মধ্যে। এ ছাড়াও, সরকারি নিয়ম অনুযায়ী বিভিন্ন ক্যাটেগরির অন্তর্ভুক্ত পরীক্ষার্থীদের বয়সের ক্ষেত্রে ছাড় কিছু দেওয়া হয়েছে।\n\n১. এসসি,এসটিদের ক্ষেত্রে ৫ বছর\n\n২. ওবিসিদের ক্ষেত্রে ৩ বছর\n\n৩. পিডব্লিউডিদের ( জেনারেল ও অর্থনৈতিকভাবে পিছিয়ে পড়া) ক্ষেত্রে ১০ বছর\n\n৪. পিডব্লিউডিদের ক্ষেত্রে (এসসি,এসটি) ১৫ বছর\n\n৫.পিডব্লিউডিদের ক্ষেত্রে (ওবিসি) ১৩ বছর\n\n৬. প্রাক্তন সেনা / শারীরিক ভাবে অক্ষম প্রাক্তন সেনাদের ক্ষেত্রে অতিরিক্ত ৩ বছর। শারীরিক ভাবে অক্ষম প্রাক্তন সেনাদের জন্য( যারা এসসি,এসটি ক্যাটাগরির অন্তর্গত) ৮ বছর।\n\n৭. বিধবা, ডিভোর্সি মহিলাদের ক্ষেত্রে ৭ বছর (সাধারণ/ইডাবলিউএস প্রার্থীদের জন্য সর্বোচ্চ ৩৫ বছর, ওবিসি-দের জন্য ৩৮ বছর এবং এসসি/এসটি প্রার্থীদের জন্য ৪০ বছর)\n\nজাতিগত যোগ্যতাপরীক্ষার্থীদের ভারতীয় নাগরিকত্ব থাকতে হবে অথবা নেপাল বা ভুটানের একজন অধিবাসী হতে হবে অথবা একজন তিব্বতি উদ্বাস্তু হতে হবে, যিনি ১ জানুয়ারি ১৯৬২ সালের আগে ভারতে চলে এসেছিলেন পাকাপাকি ভাবে অথবাভারতীয় বংশোদ্ভূত এক জন ব্যক্তি (পিআইও) যিনি বার্মা, পাকিস্তান, শ্রীলঙ্কা, ভিয়েতনাম বা পূর্ব আফ্রিকার দেশ জাওয়ার, কেনিয়া, তানজানিয়া, উগান্ডা, জাম্বিয়া, ইথিওপিয়া, মালয় থেকে ভারতে স্থায়ী বসতি গড়ে তোলার অভিপ্রায়ে চলে এসেছিলেন। এই প্রার্থীদের কাছে অবশ্যই ভারত সরকার কর্তৃক প্রদত্ত যোগ্যতার শংসাপত্র থাকতে হবে।\n\nশিক্ষাগত যোগ্যতা (৩০.১১.২০২২ তারিখ অনুযায়ী )\n\n(ক) পরীক্ষার্থীকে অবশ্যই একটি স্বীকৃত বিশ্ববিদ্যালয় থেকে যে কোন বিষয়ে বৈধ ডিগ্রি নিয়ে পাশ করতে হবে।\n\n(খ) সমন্বিত দ্বৈত ডিগ্রির (IDD) সার্টিফিকেটধারী প্রার্থীদের অবশ্যই IDD পাশ করার তারিখ নিশ্চিত করতে হবে। যারা তাদের গ্র্যাজুয়েশনের শেষ বর্ষ/ সেমিস্টারে আছেন, তাদের সমন্বিত দ্বৈত ডিগ্রি (আইডিডি) শংসাপত্র থাকলে সেই আইডিডি পাশের তারিখ নিশ্চিত করতে হবে। যারা তাদের স্নাতকের শেষ বছর/ সেমিস্টারে রয়েছেন তারাও এই শর্ত সাপেক্ষে অস্থায়ীভাবে আবেদন করতে পারে এই শর্তে যে, সাময়িকভাবে নির্বাচিত হলে, তাদের স্নাতক পরীক্ষায় উত্তীর্ণ হওয়ার প্রমাণপত্র জমা করতে হবে।\n\n(গ) ম্যাট্রিকুলেট প্রাক্তন সেনাবাহিনীর সদস্য, যারা ভারতীয় সেনাবাহিনীতে শিক্ষার বিশেষ শংসাপত্র বা নৌবাহিনী বা বিমানবাহিনীতে সংশ্লিষ্ট শংসাপত্র পেয়েছেন, এবং ইউনিয়নের সশস্ত্র বাহিনীতে ১৫ বছরের কম চাকরি করেছেন তাঁরাও এখানে আবেদন জানাতে পারেন ।\n\nঅন্যান্য:\n\nকম্পিউটার শিক্ষা:\n\nএসবিআই ক্লার্ক পরীক্ষার জন্য পরীক্ষার্থীদের কম্পিউটার চালনা করার দক্ষতারও প্রয়োজনীয়তা আছে ।",
    "বিদেশের মাটিতে দেশের মোবাইল সিম ব্যবহারের উপায়": "বিভিন্ন কারণে বিদেশে যাওয়ার সময় দেশে ব্যবহৃত মোবাইল সিমটি সঙ্গে নেওয়ার প্রয়োজনীয়তা দেখা দেয়। অর্থ বিড়ম্বনাসহ বিভিন্ন কারণে অনেকেই বিদেশি সিম নেওয়ার বদলে দেশে ব্যবহৃত সিমটি বিদেশের মাটিতে ব্যবহার করতে চান।\n\nএজন্য প্রথমেই জানতে হবে মোবাইল নেটওয়ার্কের একটি কারিগরি দিক, যা আন্তর্জাতিক রোমিং নামে পরিচিত। দেশে ব্যবহৃত সিমে রোমিং সিস্টেম চালু করে দেশের বাইরে সেটি ব্যবহার করা যায়। কিন্তু এই প্রক্রিয়ার মধ্যে বিভিন্ন ধরনের শর্ত এবং পূর্বপ্রস্তুতি রয়েছে।\n\nচলুন, দেশের মোবাইল সিম বিদেশের মাটিতে ব্যবহারের সেই দিকগুলো সম্পর্কে বিস্তারিত জানা যাক।\n\nআন্তর্জাতিক রোমিং সিস্টেম কী\n\nআন্তর্জাতিক মোবাইল রোমিং হলো এমন একটি পরিষেবা যা মোবাইল ডিভাইস ব্যবহারকারীদের অন্য দেশে যাওয়ার সময় ভয়েস কল এবং টেক্সট মেসেজ পাঠানো ও গ্রহণ এবং ইন্টারনেট ব্যবহারে সহায়তা করে।\n\nআন্তর্জাতিক রোমিং সিস্টেম কীভাবে কাজ করে\n\nএকজন মোবাইল ব্যবহারকারী বিদেশে গিয়ে তার মোবাইল ডিভাইসটি চালু করেন, তখন সেটি সেখানকার স্থানীয় মোবাইল নেটওয়ার্কের সঙ্গে যোগাযোগের চেষ্টা করে। বিদেশি নেটওয়ার্কটি নবাগত ব্যবহারকারীর মোবাইল থেকে সংযোগ গ্রহণ করে। অতঃপর এটি তার সিস্টেমে নিবন্ধিত কি-না তা শনাক্ত করে ব্যবহারকারীর দেশীয় নেটওয়ার্ক শনাক্তের চেষ্টা করে।\n\nদেশ দুটির মোবাইল নেটওয়ার্কের মধ্যে রোমিং চুক্তি থাকলে বিদেশি নেটওয়ার্ক সিগন্যালকে একটি আন্তর্জাতিক ট্রানজিট নেটওয়ার্কের দিকে রুট করে। আন্তর্জাতিক ট্রানজিট নেটওয়ার্ক ক্যারিয়ার গন্তব্য নেটওয়ার্কে কল ডেলিভারি সম্পন্ন করে। এটি হয়ে গেলে অন্যদিকে গন্তব্য নেটওয়ার্কটি কলটি সংযুক্ত করে।\n\nবিদেশি নেটওয়ার্কটি দেশীয় নেটওয়ার্ক থেকে ব্যবহারকারী সম্পর্কে পরিষেবার তথ্যও অনুরোধ করে, যেমন ব্যবহৃত ফোনটি হারিয়ে গেছে বা চুরি হয়েছে কিনা এবং মোবাইল ডিভাইসটি আন্তর্জাতিক ব্যবহারের জন্য অনুমোদিত কি-না।\n\nফোনটি ব্যবহারের জন্য অনুমোদিত হলে বিদেশি নেটওয়ার্ক ডিভাইসটির জন্য একটি অস্থায়ী গ্রাহক রেকর্ড তৈরি করে। একই সঙ্গে দেশীয় নেটওয়ার্ক ডিভাইসটি কোথায় অবস্থিত তার গ্রাহক রেকর্ড আপডেট করে, যাতে ফোনে কল করা হলে এটি যথাযথভাবে রাউট করা যায়।\n\nঅর্থাৎ, কোনো বাংলাদেশি নাগরিক যুক্তরাষ্ট্রে গেলেন। তার মোবাইল সিমটি সে দেশের মোবাইল নেটওয়ার্ক কর্তৃক অনুমোদিত হলে সেটি যুক্তরাষ্ট্রের সবচেয়ে শক্তিশালী নেটওয়ার্ক সিস্টেমে সংযুক্ত হয়ে যাবে।\n\nঅতঃপর বাংলাদেশ ও যুক্তরাষ্ট্র উভয় দেশের অপারেটর গ্রাহকটির যাবতীয় তথ্য হালনাগাদ করবে। বাংলাদেশি সিমটির সেবা ব্যবহারের চার্জ ধার্য হবে যুক্তরাষ্ট্রের কলরেট অনুযায়ী। এ সময় সিমটিতে যাবতীয় ইনকামিং-আউটগোয়িং-এর জন্য চার্জ ধরা হবে।\n\nদেশের সিম বিদেশের মাটিতে ব্যবহার করার নিয়ম\n\nরোমিং সার্ভিস সক্রিয় করার উপায়\n\nসিম কার্ডে আন্তর্জাতিক রোমিং সক্রিয় করতে হলে সংশ্লিষ্ট মোবাইল নেটওয়ার্ক কোম্পানির অফিসে যেতে হবে। এ সময় যা যা প্রয়োজন হবে তা হলো-\n\n-ন্যূনতম ৬ মাস মেয়াদের আন্তর্জাতিক ক্রেডিট কার্ড (উভয় দিকের ফটোকপি)\n\n- প্রিপেইড সিমের জন্য সঠিকভাবে পূরণকৃত আইআরএফ (আন্তর্জাতিক রোমিং ফর্ম)\n\n- আইএসডি(আন্তর্জাতিক সাবস্ক্রাইবার ডায়ালিং) সংযোগসহ প্রিপেইড সংযোগের সাবস্ক্রিপশন নথির ফটোকপি\n\n- পাসপোর্টের ফটোকপি (প্রথম পাঁচ পৃষ্ঠা)\n\n- ব্যবহারকারীর দুই কপি পাসপোর্ট সাইজ ছবি\n\n- আন্তর্জাতিক কারেন্সি অ্যাকাউন্ট-এ শুরুতে স্ট্যান্ডার্ড প্রিপেইড রোমিং সার্ভিসের ক্ষেত্রে কমপক্ষে ২৫ ডলার জমা রাখতে হবে। পরবর্তীতে প্রতিবার ১০ ডলার জমা করা যাবে।\n\nএসব কাগজপত্র জমার পর সিম কোম্পানি থেকে আন্তর্জাতিক রোমিং সার্ভিস চালু করে দেবে।\n\nদুই দেশের মোবাইল নেটওয়ার্কের মধ্যে সামঞ্জস্যতা\n\nমোবাইলের নেটওয়ার্কের ধরন তথা জিএসএম ৯০০/১৮০০/১৯০০/অন্যান্য সংস্করণগুলো অবশ্যই বিদেশি নেটওয়ার্কের সঙ্গে সামঞ্জস্যপূর্ণ হতে হবে। এজন্য বিদেশযাত্রার আগে সঠিক মোবাইল নেটওয়ার্ক বা সিম কোম্পানি নির্বাচন করে নিতে হবে। এই কাজটি দুটি উপায়ে করা যায়-\n\nপ্রথমত, মোবাইল নেটওয়ার্ক বা অপারেটর সিলেকশন অপশনটি যদি অটোমেটিক করা থাকে, তাহলে মোবাইল নিজে থেকেই বিদেশের সবচেয়ে শক্তিশালী নেটওয়ার্কে সংযুক্ত হয়ে যাবে। চলাফেরার সময় বিভিন্ন স্থানে বিভিন্ন নেটওয়ার্কের ক্ষমতার ওপর নির্ভর করে হ্যান্ডসেটটি নিজে থেকেই নেটওয়ার্ক পরিবর্তন করে নেবে। অর্থাৎ, আশেপাশে যেখানেই নেটওয়ার্ক সিস্টেম ভালো হবে সেটি স্বয়ংক্রিয় ভাবে সংযুক্ত হয়ে যাবে।\n\nদ্বিতীয়ত, মোবাইল নেটওয়ার্ক বা অপারেটর সিলেকশন অপশনটি ম্যানুয়েল হলে ব্যবহারকারিকে একটি নেটওয়ার্ক বেছে নেওয়ার মাধ্যমে আন্তর্জাতিক রোমিং সিস্টেম চালু করতে হবে।\n\nআন্তর্জাতিক রোমিং সিস্টেম চালু করার পদ্ধতি\n\nমোবাইল অপারেটরের ওপর নির্ভর করে প্রথমে এর নেটওয়ার্ক সিলেকশন, ফোন সেটআপ বা সেটিংস মেনুতে প্রবেশ করতে হবে। এরপর সার্চ করলে বেশ কিছু সময় ধরে মোবাইল নেটওয়ার্ক বিভিন্ন নেটওয়ার্ক খুঁজতে থাকবে। আশেপাশে কোন নেটওয়ার্ক থাকলে তা মোবাইলের স্ক্রিনে দেখাবে এবং সেগুলোর মধ্যে থেকে যে কোনটিতে প্রেস করে নেটওয়ার্কটির সাথে সংযুক্ত হওয়া যাবে।\n\nআন্তর্জাতিক অ্যাক্সেস কোড\n\nএবার সিমটি ব্যবহার অর্থাৎ বিদেশ থেকে বাংলাদেশে বা অন্যান্য দেশে কল করতে প্রয়োজন হবে আন্তর্জাতিক অ্যাক্সেস কোড। এর মাধ্যমে সহজেই সিমটি ব্যবহার করে অন্যান্য দেশগুলোতে কথা বলা যাবে। অধিকাংশ দেশের অ্যাক্সেস কোড হলো- + (প্লাস) বা ০০। এই আন্তর্জাতিক অ্যাক্সেস কোড (+ ০০)-এর পর কাঙ্ক্ষিত দেশের কান্ট্রি কোড দিয়ে ফোন নাম্বারটি ডায়াল করতে হবে।\n\nউদাহরণস্বরূপ বলা যেতে পারে, + তারপর ৬০(কান্ট্রি কোড) এবং সবশেষে (ফোন নাম্বার) ০০ ৬০(ফোন নাম্বার)। নিম্নে বিভিন্ন দেশের অ্যাক্সেস কোড উল্লেখ করা হলো:\n\nযুক্তরাষ্ট্র- ০১১, কানাডা- ০১১ +, জর্জিয়া- ৮১০ +, হংকং- ০০১ +, সিঙ্গাপুর- ০০১(সিংটেল); ০০২(মোবাইলওয়ান); ০০৮(স্টারহাব), কাতার- ০০, সৌদি আরব- ০০, থাইল্যান্ড- ০০১, সেন্ট কিটস অ্যান্ড নেভিস- ০১১, সেন্ট লুসিয়া- ০১১, সেইন্ট ভিনসেন্ট- ০১১, জার্মানি- ০০, মালয়শিয়া- ০০, ক্যামেরুন- ০০৭ ০০১, আবখাযিয়া- ৮১০ +, অ্যাঙ্গুইলা- ০১১, ক্যাম্বোডিয়া- ০০৭ ০০১, কেম্যান আইল্যান্ড- ০১১, গ্রানাডা- ০১১ +, ইন্দোনেশিয়া- ০০১ / ০০৭ / ০০৮, কেনিয়া- ০০০, নাইজেরিয়া- ০০৯, প্যারাগুয়ে- ০০২ +, ব্রাজিল- ০০১৪, দক্ষিণ আফ্রিকা- ০৯, তানজানিয়া- ০০০, তাজিকিস্তান- ৮১০, উগান্ডা- ০০০ +, উজবেকিস্তান- ৮১০|\n\nআন্তর্জাতিক রোমিং সার্ভিস এর মাধ্যমে এসএমএস পাঠানো\n\nবিদেশে যাওয়ার পর দেশীয় সিম দিয়ে সেই দেশের মোবাইল নেটওয়ার্ক ব্যবহার করে মেসেজ পাঠানোর জন্য নিচের ধাপগুলো অনুসরণ করা যেতে পারে।\n\nপ্রথমে যে বিষয়টি খেয়াল রাখতে হবে সেটি হচ্ছে, যার কাছে এসএমএসটি যাবে তার মোবাইল নম্বর যেন অবশ্যই আন্তর্জাতিক ফরম্যাটের হয়। সুতরাং আন্তর্জাতিক অ্যাকসেস কোড + অথবা ০০, তারপর কান্ট্রি কোড এবং সবশেষে মোবাইল ফোন নম্বর দিন। এখানে যেসব দেশের কান্ট্রি কোডের শেষে শূন্য এবং মোবাইল ফোন নাম্বার শূন্য দিয়ে শুরু, সেসব দেশের জন্য কান্ট্রি কোডের শূন্যের পর মোবাইল ফোনের শূন্য দেয়া যাবে না। উদাহরণস্বরূপ, বাংলাদেশের গ্রামীণফোনের কোন নাম্বারে এসএমএস পাঠাতে হলে, +৮৮০-এর পর মোবাইল ফোন নাম্বারের বাকি দশটি ডিজিট দিতে হবে।\n\nএমনকি এসএমএস সেন্টারের নাম্বারও আন্তর্জাতিক ফরম্যাটে সেইভ করে রাখতে হবে। আন্তর্জাতিক রোমিং সিস্টেম সার্ভিস-এর বদৌলতে একবার এসএমএস সেন্টারের নাম্বার আন্তর্জাতিক ফর্ম্যাটে সেইভ করার পর তা আর পরিবর্তন হয় না। পরবর্তীতে সেই দেশ থেকে অন্য দেশে বা নিজের দেশে ফেরত এলেও ম্যাসেজ পাঠানোর জন্য নতুন করে আর নাম্বারটি পরিবর্তন করতে হয় না। বাংলাদেশে যেভাবে নিরবচ্ছিন্নভাবে এসএমএস লেনদেন হতো, ঠিক সেভাবেই সব জায়গাতেই এসএমএস পাঠানো যাবে।\n\nপরিশিষ্ট\n\nদেশের মোবাইল সিম বিদেশের মাটিতে ব্যবহারের পূর্বে উপরোক্ত বিষয়গুলো বিবেচনায় রাখা জরুরি। সদ্য দেশ থেকে বিদেশে যাওয়া লোকদের জন্য আর্থিক দিকটিকে বেশি আমলে নিয়ে তুলনামূলকভাবে ভালো কোনো বিকল্পের দিকে লক্ষ্য দেওয়া উচিত। কারণ, উপরোক্ত তথ্যগুলো এ বিষয়টি নিশ্চিত করে যে, আন্তর্জাতিক রোমিং ব্যবস্থা নিয়ে ঝামেলাহীন সেবা দিতে বাংলাদেশের টেলিকম ইন্ডাস্ট্রির এখনো বেশ সময় লাগবে।"
}