{
    "Німеччина не відправляє Україні танки, щоб не спровокувати війну між росією і НАТО – Шольц": "Уряд Німеччини допомагає Україні у її боротьбі проти російської агресії, проте робить це таким чином, щоб не спровокувати війну між росією і НАТО.\n\nЯк передає Укрінформ, про це в інтерв’ю The New York Times заявив канцлер ФРН Олаф Шольц.\n\n«Ми допомагаємо Україні. Ми робимо це таким чином, щоб не йшло до ескалації, коли це настане війна між росією та НАТО, тому що це було б катастрофою», - сказав він.\n\nЗа словами Шольца, Німеччина постачає українцям «величезну масу дуже ефективної зброї».\n\nНа конкретне запитання, чому Німеччина не поставляє Україні танки, канцлер Німеччини заявив, що рішення ухвалюються разом із союзниками.\n\n«Лідерство не означає, що ви робите те, що вас просять люди. Лідерство означає приймати правильні рішення та бути дуже сильним. І це те, що я роблю. Ми співпрацюємо і робимо це разом із нашими союзниками, і ніколи не робимо щось самі. І таким чином ми реагуємо на дуже небезпечну війну. Абсолютно розумно ніколи не робити нічого самотужки», - додав він.\n\nЯк повідомляв Укрінформ, 10 вересня на спільній з главою МЗС Німеччини Анналеною Бербок пресконференції у Києві Дмитро Кулеба заявив, що не бачить жодних перешкод для поставок Німеччиною Україні танків «Леопард».",
    "Німеччина домовилася з ОАЕ про постачання газу": "Німеччина та Об’єднані Арабські Емірати досягли домовленості щодо співробітництва в енергетичній галузі.\n\nПро це заявив канцлер ФРН Олаф Шольц під час перебування в Абу-Дабі в неділю у рамках свого дводенного турне по країнах Близького Сходу, передає кореспондент Укрінформу.\n\n«Ми досягли прогресу в цілому ряді проєктів, пов’язаних із виробництвом і закупівлею дизельного палива та газу, у нас є проєкти зрідженого газу, які відіграють важливу роль», - заявив Шольц, зауваживши, що це є дуже актуальним питанням з точки зору енергетичної безпеки.\n\nФедерального канцлера під час візиту супроводжували численні представники бізнесу з різних секторів, зокрема, керівництво великої німецької енергетичної компанії RWE. Вони досягли конкретних домовленостей з партнерами в Перській затоці – підписали Меморандум про взаєморозуміння між RWE та Національною нафтовою компанією Абу-Дабі (ADNOC) щодо багаторічних поставок зрідженого газу.\n\n«RWE уклала угоди з двома компаніями Абу-Дабі: з ADNOC про постачання зрідженого природного газу і з Masdar, провідною компанією з відновлюваної енергетики в Абу-Дабі, про співпрацю в морській вітровій енергетиці. Перша комерційна поставка зрідженого газу має надійти до Німеччини наприкінці грудня 2022 року», - заявили в RWE.\n\nПершу поставку планується здійснити в пункт призначення Elbehafen LNG у Брунсбюттелі. Elbehafen LNG керуватиме одним із двох плавучих імпортних терміналів (FSRU, плавучий блок зберігання та регазифікації), які компанія RWE зафрахтувала від імені та за дорученням уряду Німеччини. Вантаж відправлятиметься з острова Дас, що належить емірату Абу-Дабі, і прибуде до Німеччини наприкінці грудня. Обсяг поставки СПГ від ADNOC становить 137 тисяч кубічних метрів, і це буде перший зріджений газ, доступний для газового ринку Німеччини через імпортний термінал у Брунсбюттелі. «Це важлива віха в розвитку інфраструктури постачання СПГ у Німеччині та сприяє більш диверсифікованому постачанню газу», - зазначили в компанії.\n\nКрім того, обидві компанії підписали меморандум про взаєморозуміння щодо багаторічних поставок зрідженого газу, згідно з яким скраплений газ має постачатися до Німеччини з 2023 року. Поставки газу від ADNOC можна імпортувати до Німеччини через плавучі або наземні регазифікаційні термінали після того, як вони запрацюють.\n\nМеморандум про взаєморозуміння з Masdar передбачає спільне вивчення потенціалу морських вітрових електростанцій на ключових глобальних ринках. Обидві компанії вивчатимуть можливості в різних країнах.\n\nНімеччина наразі швидкими темпами робить кроки в напрямку того, щоб повністю позбутися енергетичної залежності від росії. До війни рф проти України залежність ФРН від російського газу сягала 55%.",
    "Німеччина відправить зброю до Африки та Близького Сходу – ЗМІ": "Уряд Німеччини схвалив подальші постачання озброєння, у т.ч. до Єгипту, Бахрейну, Об'єднаних Арабських Еміратів і Судан, які входять до коаліції на чолі з Саудівською Аравією у війні в Ємені, повідомляє сайт програми Tagesschau з посиланням на дані Німецького католицького інформаційного агентства (KNA).\n\nМинулого тижня депутати від урядової коаліції відхилили пропозицію опозиційних християн-демократів поставити танки в Україну. Тільки для Кувейту уряд у Берліні видав 14 індивідуальних експортних ліцензій на суму 1,3 мільйона євро з 8 грудня 2021 року по 13 вересня цього року, повідомив кабінет канцлера у відповідь на запит депутата Бундестагу Севіма Дагделена.\n\nЩо стосується Єгипту це були три дозволи у сумі близько 377 000 євро. Бахрейн, Об'єднані Арабські Емірати та Судан також у списку. «Ці країни беруть участь у війні в Ємені у складі коаліції, яку очолює Саудівська Аравія. Однак експорт озброєнь до самої Саудівської Аравії не схвалений», — наголошує Tagesschau.\n\nЯк підтвердив представник міністерства економіки Німеччини у відповідь на запит, будь-які майбутні заявки на експорт до Саудівської Аравії також будуть відхилені.\n\n«Виконуються особливі зобов'язання Німеччини перед своїми союзниками щодо НАТО. У цих вузьких рамках як виняток можливі дозволи на експорт», — додав представник.\n\nЗгідно з відповіддю уряду Дагделену, інші країни Близького Сходу та Аравійського півострова також входять до одержувачів німецьких озброєнь. Крім Йорданії та Оману, це насамперед Катар, якому федеральний уряд видав 46 індивідуальних експортних ліцензій на суму 20,7 млн євро.\n\nУ минулі вихідні канцлер Олаф Шольц (СДПН) відвідав три держави Перської затоки: Саудівську Аравію, Об'єднані Арабські Емірати та Катар.\n\n«Канцлер підтримує енергетичні угоди з кривавими диктатурами в Перській затоці», — прокоментував Севім Дагделен, попередивши, що це може відкрити шлях для подальшого постачання зброї до регіону.\n\nЯк повідомлялося, канцлер Німеччини Олаф Шольц назвав причину відмови постачати танки Україні.\n\nRelated video\n\nВодночас, президент Володимир Зеленський очікує від союзників поставок артилерії, систем ППО та танків.",
    "Німеччина націоналізує активи \"Газпрому\": платити Росії компенсацію не мають наміру": "Німеччина планує забрати управління Securing Oil for Europe (SEFE), раніше – \"Газпром Німеччина\", дочірня компанія російського енергетичного гіганта \"Газпром\". Фактично це означає націоналізацію російських підприємств.\n\nВідео дня\n\nЯк повідомляє Der Spiegel із посиланням на джерела, \"після націоналізації дюссельдорфської енергетичної групи Uniper федеральний уряд планує подальші радикальні інтервенції на газовому ринку Німеччини\". SEFE, який вже знаходиться під федеральною опікою, також має бути переданий державі.\n\nDer Spiegel повідомив, що акція пов'язана з порятунком великого німецького імпортера газу VNG, який підписав великий контракт на постачання газу з Gazprom Germania, і що \"Росія більше не постачає його, тому VNG має купити заміну за величезні гроші\". на спотових ринках\".\n\nНаприкінці серпня газета Die Welt повідомила, що німецька влада таємно створила холдингову компанію для націоналізації берлінської дочірньої компанії \"Газпрому\".\n\nЗа даними видання, ведуться переговори між владою Німеччини, землі Баден-Вюртемберг, містами Саксонії та фірмами. Конфіскація, яку Берлін розглядає як забезпечення національного газопостачання, передбачає \" будь-яких компенсаційних виплат із боку федерального уряду російським власникам \" .\n\nOBOZREVATEL повідомляв раніше про те, що уряд Німеччини взяв під свій контроль \"дочок\" російської \"Роснефти\" Rosneft Deutschland GmbH та RN Refining & Marketing. Так, Федеральне мережеве агентство отримало контроль над акціями трьох нафтопереробних заводів (НПЗ): Schwedt (Шведт), Miro (Карлсруе) та Bayernoil (Фобург).\n\nТільки перевірена інформація в нас у Telegram-каналі Obozrevatel та у Viber. Не ведіться на фейки!",
    "Німеччина пропонує заборонити громадянам ЄС обіймати посади в російських держкомпаніях - ЗМІ": "ШРЕДЕР ПІД ЧАС ЗУСТРІЧІ З ПУТІНИМ, ФОТО: GETTY IMAGES\n\nНімеччина пропонує країнам Євросоюзу заборонити своїм громадянам обіймати посади у керівництві російських державних компаній - вочевидь, зробивши висновки з прикладу колишнього канцлера Герхарда Шредера.\n\nЯк пише \"Європейська правда\", про це повідомляють німецькі ЗМІ з посиланням на Süddeutche Zeitung.\n\nУ розпорядженні редакції, як зазначають, опинився документ, де окреслюються пропозиції Берліна для наступного пакета санкцій проти Росії за війну.\n\nСеред іншого, у ньому пропонують, щоб країни ЄС заборонили своїм громадянам обіймати посади у виконавчих органах чи наглядових радах російських державних компаній, з аргументацією, що це \"стратегічна корупція\".\n\nВидання у своєму матеріалі зауважує, що залучення європейців, зокрема колишніх політиків - як ексканцлер Шредер - на високооплачувані посади в державних компаніях роками було складовою політики Кремля для закріплення політичного впливу в країнах ЄС.\n\nНагадаємо, колишній лідер Німеччини Герхард Шредер засудив вторгнення Росії, але не критикував Путіна. Ця позиція викликала різкий осуд з боку всього політичного спектра Німеччини.\n\nВін також продовжував обіймати прибуткові посади в російських енергетичних гігантах, поки громадський і політичний тиск не змусив його відмовитися від них.",
    "Зеленський – до Німеччини: ви незалежна держава, не хочете давати танки – без образ": "Президент Володимир Зеленський заявив, що Німеччина має самостійно ухвалювати рішення про передання Україні бойових танків та іншої броньованої техніки, а не орієнтуватися на інші держави, як-от США.\n\nЯк повідомляє \"Європейська правда\", таке Зеленський сказав в інтерв’ю Bild, повну версію якого виклав у своєму Telegram-каналі.\n\nВін наголосив, що передача Україні танків та іншої бронетехніки не поставить крапку в повномасштабній війні – \"це питання виживання українців\", оскільки \"без протиповітряної оборони і без танків буде гинути більше людей\".\n\n\"Багато точиться навколо того, що спочатку нехай США дадуть Abrams і покажуть відкриті двері танків, що вони передають Україні танки – і тоді Німеччина та інші держави підключаться. Я хочу просто звернутися до Німеччини й сказати: ви не залежні від будь-якої держави\", – підкреслив Зеленський.\n\n\"Якщо ви готові зберегти життя нашим українцям (бо це про збереження життів) – будь-яка броньована техніка, включно з цими танками – ми захищаємо свою землю, тож дайте нам, не залежте, ви незалежна держава!\" – додав він.\n\n\"Якщо ви не хочете нам дати (танки і бронетехніку), послухайте, без образ, ви самостійна держава – так не давайте, але не пробуйте говорити: спочатку Америка, потім Німеччина, потім буде Польща. Не треба. Кожен повинен відповідати за себе\", – сказав глава держави.\n\nРаніше канцлер Німеччини Олаф Шольц пояснював, що його країна і так достатньо допомагає Україні озброєнням, а рішення передавати танки буде ухвалювати лише в координації із союзниками.\n\nВІДЕО ДНЯ\n\nА за словами співголови Соціал-демократичної партії Німеччини Ларса Клінґбайля, урядова коаліція ухвалила одностайне рішення не постачати бойові танки в Україну, оскільки на підготовку українських військових піде тривалий час.",
    "В МЗС Німеччини влаштували послу Мельнику \"виняткове\" прощання - Bild": "У міністерстві закордонних справ Німеччини влаштували колишньому послу України Андрію Мельнику в Берліні, який за своєї каденції прославився недипломатичними заявами, винятковий прощальний обід.\n\nПро це пише німецьке видання Bild, повідомляє \"Європейська правда\".\n\nЯк зазначається в публікації, Мельнику влаштували особливо почесне державне прощання. На відміну від більшості послів, з ним прощався не голова департаменту чи його заступник, а віцеміністр закордонних справ Тобіас Лінднер.\n\nУ міністерстві пояснили виданню, що Мельнику влаштували державне прощання, аби висловити \"чітке визнання\" МЗС Німеччини. Таке прощання відбувається \"тільки у кількох виняткових випадках\", зазначило джерело видання.\n\nПід час прощання Мельник подякував Лінднеру за підтримку, яку Німеччина надала йому та Україні.\n\nВін зазначив, що не завжди \"дотримувався форми\". Але з 24 лютого Україна опинилася \"на межі краху\", тому його часом неортодоксальну поведінку слід трактувати як \"крики про допомогу\", пояснив Мельник.\n\nВарто зазначити, що на тлі недипломатичних заяв Мельника окремі німецькі політики навіть закликали до його висилки та заявляли, що міністерство закордонних справ має оголосити українського посла \"персоною нон грата\".\n\nАндрій Мельник з 2014 року представляв інтереси України у Німеччині.\n\n23 вересня президент Володимир Зеленський підписав указ про призначення Олексія Макєєва надзвичайним і повноважним послом України в Німеччині.",
    "Проти уряду Німеччини позиватимуться через забруднення повітря": "Семеро громадян Німеччини вирішили подати позов проти федерального уряду, звинувативши його в недостатній боротьбі з забрудненням повітря.\n\nЯк передає \"Європейська правда\", про це в понеділок повідомила неурядова організація ClientEarth, яка надає організаційну підтримку позивачам.\n\nВони стверджують, що Німеччина не відреагувала на рекомендації Всесвітньої організації охорони здоров’я щодо забруднення повітря, які минулого року були посилені – зокрема були підвищені пороги мінімально допустимої концентрації шкідливих речовин і часточок.\n\n\"Це означає, що люди дихають повітрям, яке може містити вчетверо чи вп’ятеро більше токсичних забрудників, ніж це, згідно з даними науковців, безпечно для людини. А влада не має повноважень, щоб змінити ситуацію\", – пояснюють у ClimateEarth.\n\nНа думку позивачів, своєю бездіяльністю федеральний уряд Німеччини порушує їхні основоположні права та ставить під загрозу здоров’я дітей – деякі з них страждають на астму. У позиві вимагається вжити термінових заходів для подолання проблеми забруднення повітря.\n\nХоча рівень забруднення повітря в німецьких містах знизився за останні роки і зараз часто відповідає законодавству ЄС, він перевищує той, що вважається безпечним згідно з останніми рекомендаціями ВООЗ.\n\nУ травні Суд ЄС ухвалив, що держави можна притягати до відповідальності за наслідки для здоров’я, спричинені забрудненням повітря.\n\nНагадаємо, минулого року Конституційний суд Німеччини задовольнив позов екоактивістів, яким вони вимагали від уряду посилити вимоги закону для захисту клімату, ухваленого у 2019 році.",
    "Глава МВС Німеччини підтримала надання притулку російським дезертирам": "Міністерка внутрішніх справ Німеччини Ненсі Фезер заявила, що країна готова приймати дезертирів з російської армії, яким \"загрожують суворі репресії\".\n\nПро це, як пише \"Європейська правда\" з посиланням на Tagesschau, вона сказала газеті Frankfurter Allgemeine Sonntagszeitung.\n\nРосійські дезертири, яким загрожують суворі репресії, повинні \"як правило\" отримати міжнародний захист у Німеччині, заявила Фезер.\n\nБудь-хто, хто виступає проти російського режиму і тому перебуває \"у великій небезпеці\", може подати заяву на притулок через політичні переслідування, зазначила вона.\n\nЗа її словами, практика прийняття рішень Федерального відомства у справах міграції та біженців (BAMF) вже була відповідним чином скоригована. Однак рішення про надання притулку приймається за оцінки кожного конкретного випадку, яка також включає перевірку безпеки.\n\nНімеччина місяцями приймала критиків російського режиму, яких переслідують і яким погрожують, додала міністерка.\n\nПісля того, як Кремль оголосив про призов 300 000 резервістів, багато чоловіків намагалися втекти з Росії в середу. Після цього партнери по коаліції, соціал-демократи і Зелені, закликали приймати російських дезертирів.\n\nВІДЕО ДНЯ\n\nФедеральний міністр юстиції Марко Бушманн сказав: \"Кожен, хто ненавидить шлях Путіна і любить ліберальну демократію, дуже вітається в Німеччині\".",
    "У Німеччині звільнили чоловіка за участь у  рефендумі  на Запоріжжі – ЗМІ": "Окупанти запросили громадянина іншої країни як \"спостерігача\", аби в такий спосіб \"узаконити\" псевдореферендум.\n\nКерівника підрозділу енергетичної компанії у Німеччині звільнили з роботи. Причина полягає в тому, що він поїхав на окуповану територію України, аби виступити у ролі \"спостерігача\" на псевдореферендумі. Про це повідомляє Der Spiegel.\n\nУ виданні зауважили, що йдеться про працівника Energie Waldeck-Frankenberg у Гессені Штефана Шаллера.\n\nКерівництво компанії у такий спосіб відреагувало на його відвідини окупованої Росією частини Запорізької області.\n\n\"Це стало реакцією на його роботу як \"спостерігача\" на незаконних російських фіктивних \"референдумах\" в Україні\", – йдеться у повідомленні.\n\nШаллер поїхав на \"референдум\" у Запорізьку область. Там він позиціонував себе як \"спостерігач\" і так допомагав надати \"голосуванню\" ознак легітимності.\n\nЧоловік заявляв російським пропагандистам, що на \"референдумі все до ладу організовано\".\n\nЗазначимо, що Німеччина вперше з початку вторгнення РФ в Україну передасть ЗСУ бронетехніку. Йдеться про 50 бронеавтомобілів Dingo",
    "Німеччина продовжує перемовини щодо постачання скрапленого газу з Катару": "Катар і Німеччина продовжують обговорювати постачання природного газу, оскільки Європа намагається зменшити свою енергетичну залежність від Росії.\n\nПро це розповів міністр закордонних справ Катару Мохаммед бін Абдулрахаман в інтерв’ю Bloomberg Television.\n\n\"Між Qatar Energy і комерційними структурами в Німеччині ведуться переговори\", – сказав він.\n\nЗа словами міністра, поки неясно, коли контрольована державою Qatar Energy і німецькі компанії підпишуть контракти.\n\nКатар є одним із найбільших у світі експортерів скрапленого газу. Попит і ціни різко зросли після вторгнення Росії в Україну в лютому, коли Москва у відповідь на санкції скоротила поставки газу до Європи.\n\nЗазначається, що канцлер Німеччини Олаф Шольц планує відвідати Катар, Саудівську Аравію та Об’єднані Арабські Емірати на цих вихідних. Він проводитиме перемовини з лідерами країн про поставки газу та водню.\n\nКатарські та міжнародні енергетичні компанії, включаючи Shell Plc і Exxon Mobil Corp., інвестують мільярди доларів, щоб збільшити потужності СПГ країни Перської затоки до 65%. Але проекти не планується завершити до 2027 року, і Катар наразі майже вичерпав видобуток.\n\nВІДЕО ДНЯ\n\nУ той же час німецькі енергетичні компанії RWE AG і Uniper SE досягають прогресу в переговорах з Катаром, повідомляло агентство Reuters.\n\nРаніше Bloomberg повідомляв, що переговори були ускладнені через те, що Катар бажав підписати більш довгострокові угоди, ніж розраховує Німеччина, яка хоче відмовитися від газу та інших викопних видів сировини в рамках енергетичного переходу.\n\n\n\n\n\n",
    "Німеччина схвалила продаж Україні 18 САУ RCH-155": "Федеральний уряд Німеччини схвалив продаж Україні 18 самохідних артилерійських установок RCH-155, про які Київ просив ще два місяці тому.\n\nПро це повідомляє \"Європейська правда\" з посиланням на Welt am Sonntag.\n\nЗа інформацією газети, контракт на постачання 18 колісних гаубиць із компанією Krauss-Maffei Wegmann коштує 216 мільйонів євро. Його ще в середині липня обговорювали глави оборонних відомств України та Німеччини Олексій Резніков та Крістіне Ламбрехт.\n\nЯк розповіли Welt am Sonntag джерела з українського боку, питання продажу RCH-155 порушувалося кілька разів у діалозі Києва та Берліна, але останній тижнями не давав ніякої відповіді.\n\nЩе в п’ятницю посол України в Німеччині Андрій Мельник підтвердив, що німецький уряд дав зелене світло продажу RCH-155.\n\n\"Це стане суттєвим внеском у посилення ефективності українських військових. Сподіваюсь, що федеральний уряд продовжить послідовно йти цим шляхом\", – сказав дипломат і додав, що сподівається на схвалення подальших аналогічних контрактів.\n\nОчікується, що поставки RCH-155 будуть готові не раніш як через 30 місяців після укладання контракту – тобто вже у 2025 році. Виробник не хотів починати виготовлення САУ до отримання згоди уряду.\n\nВІДЕО ДНЯ\n\nЯк уточнює \"Мілітарний\", RCH-155 – це колісна самохідна артилерійська установка. Вона має гармату L52 із заявленою дальністю стрільби до 54 кілометрів високоточними снарядами V-LAP зі швидкістю дев’ять пострілів на хвилину.\n\n39-тонна САУ здатна розвивати швидкість до 100 км/год і забезпечувати пробіг на одній заправці до 700 кілометрів.",
    "Німеччина прийняла на лікування понад 500 пацієнтів з України": "За даними федерального відомства цивільного захисту та допомоги при стихійних лихах, Німеччина прийняла понад 500 пацієнтів для надання медичної допомоги в рамках заходів допомоги Україні.\n\nПро це повідомляє \"Європейська правда\".\n\nЗараз операції з евакуації здійснюються разом з Норвегією повітряним шляхом, зазначили у відомстві.\n\nОднак є також пацієнти, яких привозять до Німеччини сухопутним шляхом, повідомили у федеральному відомстві.\n\nНагадаємо, у польському Жешуві почав роботу хаб для евакуації українців, яких везуть на лікування до інших країн Європи.\n\nЗ середини липня до Польщі почали спецпотягом відправляти на лікування поранених українських військових.",
    "Німеччина передала Україні ще чотири «зенітні» танки Gepard": "Німецький уряд за останній тиждень передав Україні ще чотири зенітні самохідні артилерійські установки Gepard та 65 рефрижераторів для медичних поставок.\n\nЯк передає Укрінформ, про це йдеться у звіті уряду ФРН.\n\nПовідомляється, що після цих поставок загальна кількість установок Gepard, які Німеччина надала Україні, досягла 24 штук, а кількість рефрижераторів – 67.\n\nВ урядовому звіті зазначається, що Німеччина підтримує Україну поставками обладнання та озброєння з запасів Бундесверу та поставками з промисловості, які фінансуються за рахунок федеральної допомоги.\n\nЯк повідомляв Укрінформ, Україна неодноразово закликала Німеччину збільшити обсяги військової допомоги. За даними німецьких ЗМІ, концерн Rheinmetall відремонтував 16 БМП Marder, про потребу в яких заявляли в українському уряді, однак рішення про передачу їх Україні «гальмується» на політичному рівні.\n\n10 вересня на спільній з главою МЗС Німеччини Анналеною Бербок пресконференції у Києві Дмитро Кулеба заявив, що не бачить жодних перешкод для поставок Німеччиною Україні танків Leopard.\n\nЗгодом міністр оборони Німеччини Крістіне Ламбрехт пояснила обмежене постачання зброї Україні недостатньою кількістю озброєння в самій Німеччині, де впродовж років спостерігалася тенденція до скорочення Бундесверу, назвавши це «наслідками безвідповідальної економії».\n\nФото: dpa",
    "Німеччина може наблизити перемогу України - Кулеба": "Міністр закордонних справ Дмитро Кулеба закликав Німеччину наблизити перемогу України шляхом посилення військової підтримки та тиску на росію.\n\nПро це Кулеба сказав у зверненні до конференції Фонду Конрада Аденауера, повідомляє кореспондент Укрінформ.\n\nМіністр зазначив: якщо Європа дасть слабину, росія знищить нормальне і стабільне життя кожного європейського домогосподарства. Тому потрібно зупинити москву і завадити їй шантажувати Європу за допомогою енергоресурсів та інфляції.\n\nГлава МЗС заявив, що війна має закінчитися на умовах України, а для цього нашій країні потрібна допомога Німеччини.\n\n«Німеччина може наблизити перемогу, посиливши підтримку України. Основні бойові танки та бронетехніка, додаткові гаубиці, РСЗВ та зенітна зброя допоможуть покращити ситуацію на полі бою. Водночас постачання наземних систем ППО допоможуть захистити мирних жителів від нищівних ударів росії», - сказав Кулеба.\n\nГлава української дипломатії також закликав Німеччину посилити зусилля для тиску на рф, зокрема шляхом повного ембарго на енергоносії, відключення всіх російських і білоруських банків від SWIFT, заборони роспропаганди в Європі, виходу всіх німецьких компаній з рф та припинення видачі віз.\n\nЧитайте також: Кулеба очікує на восьмий пакет санкцій ЄС проти росії у вересні\n\n«Злочини росіян в Україні не можуть лишатися непокараними. Ми очікуємо, що Німеччина підтримає всі зусилля, націлені на притягнення злочинців до відповідальності», - підкреслив глава МЗС.\n\nЯк повідомлялося, 4 вересня Прем’єр-міністр Денис Шмигаль провів у Берліні переговори щодо розширення постачання зброї з Німеччини.",
    "65 млрд євро для громадян і бізнесів: як Німеччина опирається енергетичній агресії РФ": "Ще наприкінці лютого чимало німців розуміли, що з \"Газпромом\" доведеться прощатися. Фото на стадіоні міста Карлсруе 26.02.2022\n\nЦіни на енергоносії зростають, а німці вимагають від уряду контрзаходів. 3 вересня лідери правлячої \"світлофорної\" коаліції зібралися для узгодження нового пакета допомоги для пересічних німців.\n\nЦій зустрічі передували тижні дискусій щодо подальшої підтримки домогосподарств та підприємств, які потерпають через зростання цін на енергоносії. Можливе повне припинення поставок російського газу \"Північним потоком-1\" створило додатковий тиск.\n\nУ підсумку коаліція погодилася, що без допомоги населенню не обійтися.\n\nДо пакета допомоги увійшли, серед іншого, адресна допомога пенсіонерам і студентам, зниження податків тощо.\n\nА ще уряд узгодив єдиний квиток на місцевий транспорт у Німеччині.\n\nОстаннє заслуговує на окрему увагу.\n\nСуть цієї ініціативи у тому, щоби стимулювати німців пересісти з власних авто на громадський транспорт, зменшити витрати на нафтопродукти та компенсувати німецьким родинам витрати на автомобільне пальне, вартість якого різко зросла. Але тут коаліційний уряд зробив \"роботу над помилками\" та врахував попередній експеримент – тестове запровадження єдиного квитка улітку цього року. Тоді ініціатива виявилася шалено популярною, але так само шалено дорогою для бюджету.\n\nАле все одно, нинішнє рішення буде доволі вартісним для федерального уряду.\n\nЩо змусило Берлін йти на ці кроки?\n\nРіч не лише в підвищенні цін і інфляції: політичний та суспільний тиск також значно зріс. Кілька партій і профспілок закликали до протестів, якщо не буде прийнято рішення про достатні заходи допомоги населенню, яке вже відчуло на собі наслідки енергетичної кризи.\n\n12-19°C у офісах та на виробництві\n\nТреба зауважити, що це не перший кризовий крок уряду.\n\nНімеччина вже почала запроваджувати заходи з економії споживання енергоресурсів. Так, від 1 вересня до кінця лютого 2023 року діятиме низка правил, які мають зменшити споживання газу в Німеччині на 2-2,5%.\n\nУсі прохідні та технічні приміщення, коридори, фоє в громадських будівлях Німеччини цієї зими не опалюватимуться – лише якщо для цього немає особливих підстав.\n\nМаксимально дозволена температура у громадських будівлях буде 19°C – при фізично легкій та переважно сидячій роботі. До цього вона становила 20°C. Верхня межа в 18°C поширюється на робочі приміщення, в яких люди виконують легку роботу \"переважно при ходьбі або стоячи\", 16°C – для роботи середньої важкості, що виконується стоячи або у русі, і 12°C – для фізично важкої роботи.\n\nЦі правила стають обов’язковими для публічних підприємств; приватні роботодавці можуть сприймати контроль температури в офісах як рекомендацію. Крім того, нова норма не поширюється на заклади охорони здоров’я, заклади догляду та інші соціальні заклади.\n\nА щодо газу, то окрім \"стимулів за економію\" запроваджені також \"покарання за споживання\".\n\nФедеральний уряд Німеччини зберіг тимчасовий збір за газ для безпеки енергопостачання в осінньо-зимовий період.\n\nДо 1 жовтня 2022 року імпортери газу, а за ними і споживачі покриватимуть збільшені витрати на закупівлю газу. Потім деякі імпортери, які занадто залежні від російського газу (як-от Uniper), можуть отримати до 90% відшкодування додаткових витрат на постачання газу, а платити за це будуть населення та бізнес.\n\nНадбавку на газ уряд схвалив ще наприкінці липня 2022 року. У першій половині 2022 року група компаній Uniper зазнала великих збитків через вибухове зростання закупівельних цін на газ. Зрештою, канцлер Олаф Шольц (СДПН) оголосив про пакет порятунку вартістю 15 мільярдів євро, якими федеральний уряд мав допомогти групі.\n\nЩо поробиш – відмова від \"дешевого\" газу з РФ, за який німці багато років поспіль \"платили\" політичними поступками, не могла відбутися непомічено.\n\nБолюча газова голка\n\nУ ході російської загарбницької війни проти України Німеччина поступово скорочує постачання газу з Росії та шукає замінники газу з держави-агресора. Це відбувається без офіційних газових санкцій. Допомагає цьому і \"Газпром\", який протягом останніх місяців неодноразово штучно зменшував постачання газу до Німеччини та демонструє, що на співпрацю з ним не можна покладатися.\n\nЯк наслідок, Uniper, найбільший постачальник газу в країні, опинився в ситуації, що загрожує його існуванню, і звернувся за державною допомогою. Адже вартість газу на світовому ринку багаторазово зросла. А відмова від закупівлі в РФ ще більше ускладнила ситуацію.\n\nСаме ці втрати, за словами уряду, стали причиною запровадження додаткового збору за газ. Якби така підтримка не була запроваджена, компанії, важливі для функціонування ринку газу та безпеки постачання, могли би стати банкрутами.\n\n15 серпня 2022 року менеджер газового ринку, компанія Trading Hub Europe, оголосила, що спочатку збір становитиме 2,4 євроцента за кіловат-годину. Додаткова плата стягуватиметься з усіх споживачів газу до 1 квітня 2024 року. Споживачі мають сплачувати її щомісяця, а її розмір може бути скориговано кожні три місяці.\n\nДля звичайної родини це означатиме близько 500 євро додаткових витрат на місяць.\n\nЦя додаткова плата викликала критику як у бізнес-колах, так і всередині коаліції. Основною її причиною стало те, що відповідно до цієї постанови компанії, які не мають економічних труднощів або навіть отримують високі прибутки в інших сферах бізнесу, також виграють від запровадженого збору за газ.\n\nЧому це рішення виявилось таким непродуманим? За інформацією Business Insider, виною тому напружений темп та необхідність швидкого прийняття рішення. У Мінекономіки побоювалися \"сценарію Lehman Brothers\", тобто що у разі падіння Uniper почнеться ланцюгова реакція банкрутств з величезними наслідками для німецької економіки.\n\nЗапровадження додаткової плати за газ було таким непродуманим, що критика лунала навіть від членів коаліції. Під її удар потрапив передусім Роберт Габек з Партії зелених, який очолює Мінекономіки і був відповідальний за це рішення.\n\nСпівлідер партії СДПН Ларс Клінгбайль заявив, що хоча компенсація вартості газу була необхідною, рішення уряду є помилковим у тому вигляді, як воно ухвалене. \"Ми бачимо, що компанії, які отримують мільярдні прибутки, подають заявку на цю надбавку на газ\", – заявив він у ранковому шоу ARD. Вільні демократи, зокрема в особі керівника парламентської групи FDP Крістіана Дюрра, також почали вимагати внесення змін до постанови негайно, ще до кінця літа.\n\nЯк наслідок, після засідання уряду, яке відбулося 30-31 серпня, Габек змушений був визнати свою помилку і висловив готовність уряду переробити існуючу постанову.\n\nПереробити – але не відмовитися від \"газової надбавки\".\n\nВін назвав таке рішення уряду неприємним для домогосподарств, але необхідним.\n\nОпозиція спробувала перехопити ініціативу: фракція ХДС подала 2 вересня до Бундестагу пропозицію щодо скасування збору.\n\n6 вересня починається перший тиждень сесії Бундестагу після літньої перерви. Якби уряд не прийняв відповідних рішень у перші вихідні вересня, довелося б розглядати це питання вже у Бундестазі. Але уряд не дав опозиції шансу і вже 3 вересня прийняв новий пакет допомоги.\n\nПлата за газову незалежність\n\nКонсультації трьох коаліційних партій – СДПН, \"Зелених\" та ВДП – тривали понад 20 годин. Зрештою правлячі партії погодили пакет заходів вартістю 65 мільярдів євро. \"Я дуже задоволений результатом, – сказав федеральний канцлер Олаф Шольц. – Все це разом і багато інших заходів допоможуть нам разом пережити зиму\".\n\nЩо ж міститься в новому пакеті допомоги від уряду?\n\nПриватні домогосподарства, а також малі та середні компанії отримуватимуть певну кількість електроенергії за зниженою ціною. Все, що перевищує це базове споживання, доведеться купувати за ринковими цінами. Це фінансово розвантажить споживачів і водночас дасть стимул економити електроенергію.\n\nНовий пакет також передбачає розширення кола отримувачів субсидії на енергоресурси. Фіксована виплата у 300 євро, яку у вересні будуть виплачувати всім працюючим особам, поширюється на пенсіонерів. Студенти також отримають по 200 євро. Гроші будуть виплачені до 1 грудня 2022 року.\n\nБільше людей отримають також житлову допомогу, якою держава субсидує витрати на оренду житла малозабезпеченим громадянам – їхню кількість планується збільшити з нинішніх 640 тисяч до приблизно 2 мільйонів осіб. До кінця грудня одержувачі житлових субсидій отримають також другу субсидію на опалення в розмірі 415 євро в домогосподарстві з однієї особи (540 євро на двох осіб, за кожну наступну – 100 євро). Після цього субсидію включатимуть до житлової допомоги.\n\nБазове забезпечення для шукачів роботи з нового року перейменують на \"допомогу громадянам\" та збільшать приблизно на 50 євро (поточна стандартна ставка для самотніх людей зросте з 449 до 500 євро).\n\nВід транспорту до податків\n\nНа початку статті йшлося про єдиний квиток, що діятиме у міському та приміському транспорті і має на меті пересадити тих, хто їздить на роботу, з приватних авто на електрички, автобуси, трамваї тощо.\n\nТакий квиток із символічною вартістю 9 євро був запроваджений у червні як експеримент та мав величезний успіх, але його ціна не була економічно обґрунтованою.\n\nДо того ж лунала критика, що цей квиток перетворився на \"квиток для туристів\", а працівники, що їздять щодня, стикнулися з переповненими потягами, у які часто неможливо було увійти.\n\nНині коаліція погодила єдиний федеральний квиток на громадський транспорт вартістю від 49 до 69 євро, залежно від категорії споживача.\n\nКоаліційний уряд також ухвалив рішення щодо так званої \"податкової пастки\": часом прогресивна система оподаткування у Німеччині призводить до того, що при збільшенні заробітної плати податки для робітника зростають настільки, що його купівельна спроможність падає. Коаліція погодила зміни до податкових рівнів, які компенсують цей ефект і вплинуть на 48 мільйонів платників податків.\n\nОкрім того, уряд відмовився від запланованого на 2023 рік підвищення податку на вуглець, щоб запобігти подальшому підвищенню цін. Цей податок планується підвищити лише у 2024 році.\n\nЦей пакет допомоги коштуватиме німецькому урядові 32 млрд євро.\n\nЗагальна ж ціна усіх заходів складає 65 млрд євро.\n\nРізниця має надходити з прибутку енергетичних компаній і надаватися з федеральних бюджетів земель, без збільшення державного боргу.\n\nФедеральний уряд сподівається, що усі напрацьовані заходи допоможуть не мати проблем з енергопостачанням цієї зими і ніхто з громадян не буде залишений наодинці зі своїми негараздами.\n\nА у тому, що зима 2023 року нестиме проблеми для Німеччини та для всієї Європи, ніхто вже давно не має сумніву.\n\nАвтор: Марія Коваль-Гончар,\n\nекспертка Ради зовнішньої політики \"Українська призма\"",
    "Зайшов із котиків. Макєєв подякував Німеччині за Gepard і закликав передати \"великих котиків\"": "Призначений послом у Німеччині Олексій Макеєв подякував країні за військову допомогу Збройним Силам України у вигляді зенітних самохідних установок Gepard та висловив сподівання, що невдовзі до цих \"кішок\" в Україні приєднаються їх більші \"родичі\" – сучасні німецькі танки Leopard. Про це він написав у Twitter.\n\nЧитайте нас у Telegram: тільки важливі та перевірені новини\n\nДипломат перепостив повідомлення з відеороликом, де \"гепард\" проїжджає десь на фронті в Україні, та написав: \"Яка гарна німецька кицька! А у нас їх уже 30. Дякую, Німеччина\".\n\nQuelle: Erstes Video jemals, das den Gepard im Einsatz in der Ukraine zeigt. pic.twitter.com/AKjkfOgpXf\n\nSeptember 26, 2022\n\n\"Ще одна велика кішка, яка може допомогти нам відігнати до Росії російських ведмедів, які вторглися в Україну, щоб \"розширити свій ареал на заході\", – це леопарди\", – написав Макєєв, маючи на увазі основний бойовий танк ФРН.\n\nПосол України в Берліні Андрій Мельник порадив наприкінці літа своєму наступнику \"бути милим і доброзичливим\".\n\n24 вересня канцлер Олаф Шольц, який проти того, щоб Німеччина першою із союзників почала передавати Україні сучасні БМП та ОБТ, підтвердив свою позицію в інтерв'ю NYT.\n\n22 вересня Шольц відреагував на ядерні загрози Кремля: сказав, \"це неприйнятно, ми рішуче підтримуватимемо Україну\". Сучасні танки або навіть БМП канцлер, однак, поки що давати не наважився.\n\nЧитайте також: Подоляк звернувся до Шольца щодо зброї: ФРН має стати на правильний бік історії\n\nЄвген Пилипенко\n\nЯкщо Ви помітили орфографічну помилку, виділіть її мишкою і натисніть Ctrl+Enter.",
    "Зеленський призначив нового посла у Німеччині": "Президент Володимир Зеленський призначив Олексія Макеєва Надзвичайним і Повноважним Послом України у Федеративній Республіці Німеччина.\n\nЯк передає Укрінформ, відповідний указ № 662/2022 оприлюднено на сайті глави держави.\n\n“Призначити Макеєва Олексія Сергійовича Надзвичайним і Повноважним Послом України у Федеративній Республіці Німеччина”, - ідеться в документі.\n\nТакож Президент призначив посла України в Республіці Корея Дмитра Пономаренка послом України в Монголії за сумісництвом, ідеться в указі № 663/2022.\n\nЯк повідомлялося, у липні Президент звільнив Андрія Мельника з посади посла України у Федеративній Республіці Німеччина, яку він обіймав з 2014 року.\n\nОлексій Макеєв народився 25 листопада 1975 року в місті Київ. Закінчив Інститут міжнародних відносин Київського національного університету імені Т.Шевченка.\n\nМакеєв почав працювати дипломатом з 1996 року. Він був співробітником українських дипломатичних представництв Швейцарії та Німеччини. Також очолював політичний відділ МЗС. До останнього часу був спецпредставником українського МЗС з санкційної політики, член міжнародної експертної групи Єрмака-Макфола.\n\nДружиною дипломата є Олена Макеєва, яка раніше була заступницею міністра фінансів.",
    "Німеччина заморозила активи РФ на майже 5 млрд євро – Spiegel": "У Німеччині з початку дії санкцій, запроваджених Євросоюзом проти Росії через вторгнення в Україну, заморожено та конфісковано російські активи на з 4,8 млрд євро, повідомило виданняSpiegel із посиланням на Міністерство економіки Німеччини.\n\nЗгідно з повідомленням, близько половини цієї суми складають кошти російських власників у банках Німеччини. Понад 1 млрд євро – вартість рухомого майна, в тому числі яхт, які належали російським підсанкційним олігархам. Решта – нерухомість та інші види активів.\n\nУ Мінекономіки Німеччини вважають це підтвердженням значного впливу санкцій на російську економіку.\n\nЗа оцінками німецьких експертів, цього року валовий внутрішній продукт Росії впаде щонайменше на 6%, а за прогнозами на 2023 рік знизиться ще на 1-5%.\n\nПісля російського вторгнення в Україну США, Великобританія, Євросоюз та низка інших країн запровадили кілька пакетів санкцій проти РФ щодо економіки, фінансів, великого бізнесу, олігархів, політиків, включаючи президента Володимира Путіна, а також членів його родини та найближчого оточення. Обмеження були накладені на об’єкти нерухомості, супер’яхти та літаки, що належать кільком мільярдерам.",
    "Німеччина запровадить \"зелену карту\" для збільшення робочої сили": "Уряд Німеччини запроваджує свою версію \"зеленої карти\", Chancenkarte (буквально \"карта можливостей\"), у спробі заповнити гостру нестачу робочої сили.\n\nПро це пише DW, повідомляє \"Європейська правда\".\n\nНова \"карта можливостей\", представлена ​​міністром праці Хубертусом Хайлем цього тижня, надасть іноземним громадянам можливість приїхати до Німеччини у пошуках роботи навіть без пропозиції про роботу, якщо вони відповідатимуть як мінімум трьом із цих чотирьох критеріїв:\n\n1) Вища освіта чи професійна кваліфікація\n\n2) Досвід роботи не менше трьох років.\n\n3) Знання мови або попереднє проживання у Німеччині\n\n4) Вік до 35 років\n\nКритерії мало чим відрізняються від тих, що використовуються в бальній системі Канади, хоча в ній використовується складніша система оцінювання.\n\nЗа словами міністра будуть обмеження та умови, кількість карток щорічно обмежуватиметься урядом Німеччини відповідно до попиту на ринку праці.\n\n\"Йдеться про кваліфіковану імміграцію, небюрократичний процес, і тому важливо, щоб ми говорили, що ті, хто має карту можливостей, можуть заробляти на життя, поки вони знаходяться тут\", — сказав Хайль.\n\nБрак кваліфікованої робочої сили в Німеччині вже давно є проблемою. Федерація німецьких асоціацій роботодавців у металургійній та електротехнічній промисловості повідомляє, що дві з п'яти компаній у цьому секторі стикаються з проблемами виробництва через брак персоналу.\n\nЧисло кваліфікованих фахівців, які емігрують до Німеччини з країн, що не входять до ЄС, за останні кілька років зросло, але ще відносно невелике. Кількість кваліфікованих робітників, які в'їхали до Німеччини у 2019 році, склала трохи більше 60 000 осіб, що становить лише 12% усієї міграції з країн, що не входять до ЄС.",
    "Німеччина відмовила Україні в поставках бронеавтомобілів Dingo - ЗМІ": "Уряд Німеччини відмовився постачати Україні броньовані автомобілі Dingo, яких у бундесверу понад 500 одиниць.\n\nЯк повідомляє \"Європейська правда\", про це пише Bild із посиланням на секретний документ, який з минулого тижня циркулює у Міноборони Німеччини.\n\n\"Автомобілі типу Dingo використовуються для навчання та участі у навчаннях, а також в операціях. Можлива передача вже розглядалася на ранній стадії війни в Україні, але була відхилена через власні потреби\", - йдеться в документі.\n\nЗа інформацією видання, на початку березня Україна вже подавала конкретні запити на постачання бронемашин Dingo та Fennek із запасів Бундесверу, але отримала швидку відмову.\n\nБундесвер на даний час експлуатує загалом понад 700 бронемашин, але жодна з них не задіяна у бойових операціях.\n\nПосол України у Німеччині Андрій Мельник сказав, що \"не може зрозуміти цю відмову уряду\".\n\n\"Ці німецькі автомобілі Dingo були б потрібні нам особливо для життєво важливого контрнаступу в районі Херсона, щоб врятувати життя солдатів, яким, на жаль, в основному доводиться пересуватися пішки\", - сказав він.\n\nВІДЕО ДНЯ\n\n\"Тому я закликаю міністра оборони Ламбрехт вже у вересні поставити Україні частину з 500 наявних броньованих транспортних машин повного захисту. Це точно не буде грабунком Бундесверу\", - додав він.\n\nНагадаємо, Німеччина за останній тиждень передала Україні радіолокаційну станцію COBRA і п’ять зенітних самохідних артилерійських установок Gepard.\n\nЯк повідомлялося, канцлер Німеччини Олаф Шольц вважає, що його країна достатньо допомагає Україні озброєнням, а рішення передавати ту чи іншу техніку, за його словами, відбувається в координації із союзниками.",
    "Німеччина нарощує імпорт хімікатів через високі ціни на енергоносії": "getty images\n\nНімеччина все частіше імпортує хімічні речовини, оскільки власні промислові гіганти BASF SE борються з різким зростанням цін на енергоносії через скорочення російського газу.\n\nПро це повідомляє Bloomberg.\n\nВнаслідок поглиблення кризи обсяги хімічного імпорту Німеччини зросли майже вдвічі. За даними Федерального статистичного управління, у першій половині 2022 року Німеччина імпортувала близько 2,8 млрд тонн неорганічних хімікатів. Це майже на 40% більше, ніж за аналогічний період минулого року.\n\nТим часом вітчизняне хімічне виробництво стрімко впало, оскільки виробники скорочують виробництво через захмарні витрати на газ.\n\nДані зміни в хімічній галузі підкреслюють глибину енергетичної проблеми в Німеччині, яка страждає від вищих цін, ніж сусідні країни, через залежність від російського газу. Падіння внутрішнього виробництва може бути першою ознакою економічної кризи, яка наростає в країні.\n\nBASF, найбільший хімічний виробник Німеччини, заявив у липні, що почав купувати аміак, а не виробляти його, щоб зменшити споживання газу на своєму заводі в Людвігсхафені. Водночас національна нафтова компанія Абу-Дабі відправила свою першу партію низьковуглецевого аміаку до Німеччини цього місяця.\n\nЕксперти все частіше починають помічати суттєве імпортозаміщення енерго- та газоємних продуктів, що є свідченням наростання внутрішніх проблем країни.\n\nВІДЕО ДНЯ\n\nНагадаємо:\n\nУ своїй суботній заяві канцлер Німеччини Олаф Шольц заявив, що його країна та Європа готові витримати наслідки, якщо Росія вирішить повністю припинити постачання газу.\n\nВіцеканцлер, міністр у справах економіки та захисту клімату Німеччини Роберт Габек назвав ситуацію із забезпеченням газу в країні \"серйозною\".",
    "Німеччина націоналізує активи \"Роснефти\"": "Уряд Німеччини передає під управління федерального регулятора німецькі дочки \"Роснефти\" Rosneft Deutschland і RN Refining & Marketing.\n\nПро це повідомило міністерство економіки Німеччини у п’ятницю, пише \"Європейська правда\".\n\nЗгідно з рішенням, Федеральне мережеве агентство отримає контроль над Rosneft Deutschland, а також над відповідними частками в трьох нафтопереробних заводах PCK у Шведті, MiRo у Карлсруе та Bayernoil у Фобурзі.\n\nRosneft Deutschland забезпечує близько 12% нафтопереробних потужностей Німеччини, що робить її однією з найбільших нафтопереробних компаній у Німеччині.\n\nНафтопереробний завод у Шведті, контрольний пакет якого належав Rosneft Deutschland, є четвертим за величиною в Німеччині і поставляє 90% палива для столиці з моменту будівництва заводу в 1960-х роках. Нафто до нього надходить з Росії трубопроводом \"Дружба\".\n\n\"Завдяки передачі управління загрозу безпеці енергопостачання усунуто, і закладено важливий фундамент для збереження та майбутнього об'єкту в Шведті\", - йдеться у заяві міністерства економіки.\n\nЦей крок супроводжується комплексним пакетом, покликаним забезпечити можливість постачання нафти до Шведта альтернативними маршрутами, йдеться в повідомленні міністерства. Канцлер Олаф Шольц, міністр економіки Роберт Габек та прем'єр-міністр землі Бранденбург розкриють деталі пакету о 13:30.\n\nВІДЕО ДНЯ\n\nДії уряду з передачі Rosneft Deutschland до рук Федерального мережевого агентства пішли за аналогічним кроком Берліна щодо SEFE, раніше відомої як Gazprom Germania, яка перейшла під опіку держави після того, як \"Газпром\" відмовився від неї у квітні.\n\nЯк відомо, ЄС погодив ембарго на російську нафту. Детальніше про його наслідки для РФ читайте у статті на сайті \"ЄП\".",
    "Німеччина розпочинає будівництво приватного СПГ терміналу": "Про це повідомляє Енергоатом.\n\nЦе буде перший повністю приватний термінал скрапленого газу FSRU1 Deutsche Ostsee, роботи, що проводяться, спрямовані на модернізацію Любмінського промислового порту для особливо великих суден і створення причалу в його східній частині.\n\nОчікується, що з великих танкерів, які стоять на якорі біля Любміна, газ доставлятимуть до порту за допомогою менших суден і подаватимуть у наявну газову мережу. З 1 грудня 2022 року термінал має почати постачати у німецьку газову мережу далекого сполучення до 4,5 млрд куб. м газу на рік.",
    "Шольц вважає, що Німеччина готова до припинення поставок російського газу": "getty images\n\nУ своїй суботній заяві канцлер Німеччини Олаф Шольц заявив, що його країна та Європа готові витримати наслідки, якщо Росія вирішить повністю припинити постачання газу.\n\nПро це повідомляє Bloomberg.\n\nКанцлер переконує, що Німеччина підготувалася до того, що Росія значною мірою припинить постачання газу через війну проти України. Він також додав, що його країна встановила термінали на північному узбережжі Німеччини для імпорту рідкого газу.\n\n\"Ми заощадили газ. Ми знову використовуємо виробничі можливості вугільних електростанцій. На початку наступного року ми матимемо можливість використовувати решту атомних електростанцій південної Німеччини, якщо це буде необхідно\", – сказав канцлер.\n\nАсоціація міст і муніципалітетів Німеччини, яка представляє близько 14 000 муніципалітетів і міст по всій країні, не поділяє думку Шольца, стверджуючи що країні загрожує енергетична криза.\n\nНайбільша економіка Європи знаходиться в центрі енергетичної кризи на континенті, оскільки президент Росії скорочує поставки у відповідь на санкції, пов’язані з війною в Україні. Зростає побоювання, що Німеччина може зіткнутися з хвилею банкрутств внаслідок кризи.\n\nВІДЕО ДНЯ\n\n\"Хакерська атака та/або перевантаження електромережі\" може спричинити серйозне знеструмлення, заявив Герд Ландсберг, президент асоціації, газеті Welt am Sonntag. Таке перевантаження може виникнути, якщо занадто багато домогосподарств увімкнуть електричні обігрівачі замість газових, сказав він.\n\nЗа словами Ландсберга, Німеччина визнала, що ситуація серйозна, але поки не робить достатньо для підготовки.\n\nНагадаємо:\n\nНімеччина оголосила про пакет заходів на суму 65 млрд євро, щоб зменшити загрозу зростання цін на енергоносії, оскільки Європа бореться із дефіцитом постачань після вторгнення Росії до України.\n\nУряди Данії та Німеччини домовились побудувати в Балтійському морі вітроенергетичний центр вартістю 9 мільярдів євро, стане значним кроком у процесі відмови Європи від залежності від російського газу.",
    "Подоляк звернувся до Німеччини: якщо хочете швидшого закінчення війни, дайте нам Leopard 2": "Для повернення захоплених Росією територій та відновлення миру Україні необхідне сучасне озброєння, а не радянські танки. Так, наша країна просить Німеччину та інших партнерів надати танки Leopard 2 для потреб ЗСУ.\n\nПро це повідомляє РБК-Україна з посиланням на радника глави Офісу президента Михайла Подоляка в інтерв’ю Tagesschau.de.\n\nВін зазначив, що у разі інтенсивного прориву лінії оборони російської армії, наступним кроком ЗСУ буде повернення територій і знищення збройних сил Росії. Проте для цього необхідна певна кількість бронетехніки, танки.\n\n\"Але це не мають бути неефективні радянські танки - ні Т-55, ні Т-64, ні навіть Т-72. Ось чому ми кажемо нашим партнерам, зокрема Німеччині: якщо ви хочете взяти на себе лідерську роль, якщо ви хочете, щоб у нас було менше втрат, і якщо ви хочете, щоб ця війна закінчилася швидше, тоді дайте нам Leopard 2\", сказав Подоляк.\n\nВін зазначив, що українські бійці можуть дуже швидко навчитися користуватися новою зброєю будь-якої складності, що вже не раз доводили. Зокрема, партнери могли б відкрити навчальні центри для ЗСУ, але за скороченою програмою.\n\nПодоляк додав, що наразі українські військові використовують майже всі типи артилерії, яких навіть близько не мали до початку повномасштабної війни.\n\nВін також наголосив, що той факт, що РФ є ядерною державою, не має зупиняти Україну в захисті своєї території.\n\n\"Якщо ми зупинимося, вони в якийсь момент заїдуть на танках у Дніпро, потім у Київ і також оголосять ці міста Росією. Так ми повністю втратимо Україну. Ескалації немає. Є Україна, яка має право захищати свою територію. Ми хочемо відновити мир. Для цього потрібна підтримка звичайним озброєнням\", - сказав Подоляк.",
    "Німеччина заповнила газові сховища більш ніж на 90%": "Заповненість газових сховищ у Німеччині перевищила 90% - попри повну зупинку \"Північного потоку\", свідчать дані операторів європейських сховищ.\n\nЯк пише \"Європейська правда\", про це повідомляє Deutschlandfunk.\n\nЗгідно з планами уряду, до 1 листопада сховища потрібно заповнити на щонайменш 95%. Ці обсяги приблизно відповідають стандартним обсягам споживання на січень-лютий.\n\nЯк відомо, з початку вересня \"Газпром\" повністю зупинив \"Північний потік\". Відтоді Німеччина отримує увесь газ через трубопроводи з Норвегії, Нідерландів та Бельгії, а ближче до кінця року на північному узбережжі почнуть роботу перші два СПГ-термінали. Як повідомлялося, Берлін домовляється про постачання також з ОАЕ, Катаром та африканськими країнами.\n\nЗагалом у ЄС рівень заповненості сховищ складає в середньому 86% та випереджує графік, згідно з яким потрібно було досягти 80% до 1 листопада.\n\nЄвропейська правда",
    "Німеччина обіцяє Україні €200 млн допомоги внутрішнім переселенцям": "Німеччина обіцяє Україні додаткові 200 мільйонів євро (199,02 мільйона доларів) для фінансування програм допомоги внутрішньо переміщеним особам.\n\nДжерело: міністерка економічного співробітництва та розвитку Німеччини Свенья Шульце, цитує Reuters\n\nПряма мова: \"Я буду говорити з прем'єр-міністром (України – ред.) Шмигалем про те, як ми можемо продовжувати підтримувати український уряд у турботі за переселенцями\".\n\n\"Гроші будуть призначені для того, щоб допомогти переселенцям в Україні й надалі давати змогу забезпечувати себе найнеобхіднішим\"\n\nДеталі: Прем'єр-міністр України Денис Шмигаль у понеділок відвідає Берлін, де зустрінеться з канцлером Німеччини Олафом Шольцем.\n\nЗа даними Міжнародної організації з міграції ООН, станом на 23 серпня після вторгнення Росії 24 лютого близько 7 мільйонів людей стали внутрішньо переміщеними особами в Україні.",
    "Німеччина має стати провідною державою і у військовому сенсі, хоче вона цього чи ні – міністр": "Міністр оборони Німеччини Крістіне Ламбрехт заявила, що її країна має бути провідною державою не тільки в економічному, а й у військовому плані.\n\nПро це вона заявила у програмній промові щодо запланованої федеральним урядом стратегії національної безпеки, повідомляє \"Європейська правда\" з посиланням на Zeit.\n\nБезпека знову стане \"центральним державним завданням\", а також основою успіху в багатьох інших сферах політики, сказала міністр. Вона оголосила, що Бундесвер відіграватиме більш важливу роль у майбутньому: його слід розглядати як \"центральний орган для наших послуг загального інтересу\". Як приклад Ламбрехт навела Україну: вона існує лише тому, що \"може захищатися військовим шляхом\".\n\nУ 2022 році потреба у функціонуючій обороні більше не є теоретичною, а є реальністю та питанням \"фундаментальної безпеки існування\", заявила вона.\n\nЗа словами міністра, як головний бенефіціар оборони альянсу під час холодної війни, Німеччина тепер має бути \"одним із найбільших постачальників сил\". Через понад 70 років після закінчення Другої світової війни Федеративна Республіка несе нову відповідальність і має виправдати інші очікування.\n\n\"Розмір Німеччини, її географічне положення, її економічна могутність роблять нас провідною державою, хочемо ми цього чи ні. Також у військовій сфері\", - заявила Ламбрехт.\n\nЗа її словами, провідна роль Німеччини полягає не в національному престижі, а в \"наданні сили мирному порядку\", \"утриманні сусідів і союзників вільними від політичного та військового шантажу\", а також у захисті суверенітету. Федеративна республіка має бути \"компаньйоном, підтримуючим партнером і союзником\", чия надійність \"ніколи не повинна ставитись під сумнів\". У минулому це забезпечувалося \"обережністю та максимальною стриманістю\", а сьогодні довіра створюється несенням спільного тягаря. \"Німеччина може це зробити\", - сказала міністр.\n\nДля цього Німеччина має не лише збільшити власні інвестиції в оборону, а й зменшити застереження щодо експорту зброї: Німеччина скептично ставиться до експорту зброї, чого інші європейські країни не поділяють.\n\n\"Справжній перелом відбувається не в господарстві, не в гаманці, а в свідомості\", – резюмувала міністр. Для цього потрібна зміна культури, яка, на її думку, має більшу підтримку в суспільстві, ніж думають політики.\n\nСеред іншого вона запропонувала Бундестагу більше уваги приділяти питанням військової безпеки. \"Ми перебуваємо в надзвичайній ситуації у сфері зовнішньої політики та політики безпеки. Будьмо амбітними, як німці\", — сказала Ламбрехт.\n\nНагадаємо, генеральний секретар правлячої Соціал-демократичної партії Німеччини Кевін Кюнерт розвіяв очікування на постачання німецьких танків в Україну.",
    "Німеччина виділила Раді Європи 10 мільйонів євро, щоб закрити \"дірку\" в бюджеті після виходу Росії": "Німеччина виділила Раді Європи додаткові 10 млн євро для компенсації дефіциту фінансування в результаті виключення Росії з організації.\n\nПро це повідомило МЗС Німеччини, пише \"Європейська правда\".\n\n\"Рада Європи є гарантом захисту прав людини, верховенства права та демократії у Європі. Ось чому сьогодні ми надали додаткові 10 мільйонів євро для компенсації втрати доходів через виключення Росії з Ради Європи\", - йдеться у повідомленні міністерства у Twitter.\n\nУ відомстві додали, що напад Росії на Україну - \"це також атака на наші основні цінності\". \"Сьогодні як ніколи необхідна сильна та ефективна Рада Європи, щоб рішуче захищати ці цінності\", - йдеться у повідомленні.\n\n16 березня Комітет міністрів Ради Європи ухвалив рішення виключити Росію з організації через вторгнення в Україну.\n\nУ зв’язку з виключенням з організації з 16 вересня Росія перестає бути відповідачем у позовах через порушення Європейської конвенції про права людини.\n\nРосія, згідно з Конвенцією про права людини, зобов’язана виконати всі рішення Європейського суду з прав людини, ухвалені до 16 вересня 2022 року.\n\nВІДЕО ДНЯ\n\nДетальніше про це читайте у статті: РФ витирають з карти Європи: що змінить для України історичне рішення ПАРЄ.\n\nЄвропейська правда",
    "Німеччина не прийме мир, який нав’язує росія – Шольц": "Канцлер ФРН Олаф Шольц, який бере участь у 77-й ГА ООН, підтвердив, що Німеччина та цивілізований світ не приймуть мир, який намагається нав’язати Україні та іншим росія.\n\nПро це він заявив з трибуни Генеральної асамблеї, передає Укрінформ.\n\n«Якщо ми хочемо, щоб путінська війна закінчилася, то ми не можемо бути байдужими до того, чим вона закінчиться. Тому ми не приймемо мир, який диктує росія, і не приймемо жодних фіктивних референдумів. Ось чому Україна має бути здатною захистити себе від вторгнення росії»,- сказав глава уряду Німеччини.\n\nКанцлер знову наголосив, що росія повинна вивести свої війська з України. Україна має повне право захищати власну цілісність, суверенітет і демократію, підкреслив він.\n\n«путін відмовиться від своєї війни та своїх імперських амбіцій, лише якщо зрозуміє, що не зможе виграти цю війну», — заявив Шольц. За його словами, путін руйнує не тільки Україну, але й власну державу.\n\n«Дії росії можна назвати лише одним словом - це чистий імперіалізм» – сказав німецький канцлер. Він назвав це «катастрофою не лише для Європи, але й для глобального мирного порядку, який є антитезою імперіалізму та неоколоніалізму».\n\nУ своїй промові політик пообіцяв Україні подальшу підтримку на всіх рівнях, включно з поставками зброї. Він також запевнив, що Україна може розраховувати на міжнародну підтримку у справі відбудови. Шольц повторив запрошення на експертну конференцію 25 жовтня в Берліні з відбудови України.\n\nКанцлер наголосив на важливості однозначного засудження загарбницької війни росії у березні 141 зі 193 державою ООН. Водночас він звернув увагу на те, що дві найбільш густонаселені країни світу – Китай та Індія – утрималися.\n\nФото: bundeskanzler.de",
    "Німеччина передала Україні РЛС COBRA і ще п’ять Gepard": "Німеччина за останній тиждень передала Україні радіолокаційну станцію COBRA і п’ять зенітних самохідних артилерійських установок Gepard.\n\nЯк повідомляє \"Європейська правда\", це випливає з даних уряду Німеччини, опублікованих у вівторок.\n\nРадарна технологія від COBRA (Counter Battery Radar) є системою артилерійської розвідки і дозволяє виявляти ворожі гаубиці та міномети калібру 80 міліметрів. За оцінками, радар зможе виявити 40 вогневих позицій за дві хвилини. Експерти оцінюють вартість системи COBRA в 50 мільйонів євро.\n\nРаніше повідомлялося, що Німеччина може передати Україні від трьох до п’яти радіолокаційних станцій COBRA, але Берлін оголошував про підготовку лише однієї такої системи.\n\nЗенітна самохідна артилерійська установка Gepard може стріляти зі швидкістю до 1000 пострілів за хвилину снарядами калібру 35 мм. У реальних умовах вона стріляє короткими чергами, пристосованими до цілі. Раніше виробник систем провів навчання українських солдатів у Німеччині з використання установок.\n\nУ середині липня офіційний Берлін опублікував список озброєння, яке ще планує поставити Україні, серед яких були 30 ЗСУ Gepard.\n\nЯк повідомлялося, канцлер Німеччини Олаф Шольц вважає, що його країна достатньо допомагає Україні озброєнням, а рішення передавати ту чи іншу техніку, за його словами, відбувається в координації із союзниками.\n\nВІДЕО ДНЯ\n\nТак він прокоментував, чому Берлін відмовляється давати Києву бойові танки, до чого раніше закликав український прем'єр Денис Шмигаль.",
    "Данія та Німеччина планують побудувати \"енергетичний острів\" для зменшення залежності від російського газу": "gettyimages\n\nУряди Данії та Німеччини домовились побудувати в Балтійському морі вітроенергетичний центр вартістю 9 мільярдів євро, стане значним кроком у процесі відмови Європи від залежності від російського газу.\n\nПро це повідомляє Bloomberg.\n\nЗгідно з даними агентства, Bornholm Energy Island з’єднає кілька вітряних парків і розподілить вироблену ними енергію між двома країнами. Проєкт матиме потужність понад 3 гігавати, котрої має вистачити для 4,5 млн домогосподарств, після того, як \"енергетичний острів\" почне працювати у 2030 році.\n\n\"Це вперше в Європі, коли дві країни співпрацюють у такому проєкті\", — зазначив міністр енергетики Німеччини Роберт Хабек.\n\nКерівництво Данії повідомляє, що для реалізації проєкту потрібно залучити 3 млрд євро інвестицій для інфраструктури та 6 млрд євро для офшорного вітряного парку. Після запуску проєкту країни Балтії та Польща матимуть можливість приєднатися до нього.\n\nНа думку Хабека, \"енергетичний острів\" буде проходити поблизу великих трубопроводів, що направляють російський газ до Європи.\n\nДодається, що європейська комісія прагне до 2050 року збільшити потужність офшорних вітрових електростанцій Європи з поточного рівня в 12 гігават до 300 гігават.\n\nВІДЕО ДНЯ\n\nНагадаємо:\n\nВіцеканцлер, міністр у справах економіки та захисту клімату Німеччини Роберт Габек назвав ситуацію із забезпеченням газу в країні \"серйозною\".\n\nГлава МЗС Данії Єппе Кофод оголосив про виділення Україні нового пакета підтримки у розмірі 13,5 млн євро.",
    "Німеччина не збирається платити Польщі трильйон доларів: питання репарацій закрито": "Міністерство закордонних справ Німеччини заявило, що питання про репарації за втрати у Другій світовій війні вирішено.\n\nПро це заявили у відомстві у коментарі Reuters, пише \"Європейська правда\".\n\n\"Позиція уряду Німеччини незмінна, питання про репарації вирішене\", - йдеться в електронному листі представника міністерства.\n\n\"Польща відмовилася від подальших репарацій давно, 1953 року, і кілька разів підтверджувала цю відмову. Це фундаментальна основа сьогоднішнього європейського порядку. Німеччина несе свою політичну та моральну відповідальність за Другу світову війну\", - додав представник відомства.\n\n1 вересня у Польщі була представлена ​​доповідь про репарації за військові втрати, які зазнала країна внаслідок німецької агресії у Другій світовій війні.\n\nПольща оцінює свої втрати у 6,2 трлн злотих ($1,32 трлн) і збирається в майбутньому вимагати цю суму у Німеччини.\n\nЯк відомо, Польща неодноразово піднімала в діалозі з Німеччиною питання репарацій за Другу світову війну. У німецькому уряді, однак, наголошували, що питання репарацій закрите.\n\nВІДЕО ДНЯ\n\nНагадаємо, Німеччина подала позов проти Італії до Міжнародного суду ООН у зв’язку з тим, що Італія продовжує дозволяти постраждалим від воєнних злочинів нацистів вимагати компенсацій від Німеччини, всупереч попередньому рішенню суду.\n\nМинулого року уряд Греції відновив вимогу переговорів з Німеччиною щодо репарацій воєнного часу.",
    "Німеччина домовилася зі Словенією про передачу Україні 28 танків М-55S": "Прем’єр-міністр Словенії Роберт Голоб і канцлер Німеччини Олаф Шольц під час телефонної розмови в понеділок домовилися про схему \"кругового обміну\", внаслідок якої Україна отримає 28 модернізованих танків M-55S.\n\nЯк повідомляє \"Європейська правда\", таке повідомили в офісі словенського прем’єра.\n\nПід час розмови Шольц і Голоб домовились, що Словенія в обмін на передані Україні танки отримає 35 німецьких вантажних автомобілів і п’ять автомобільних цистерн.\n\n\"Цей \"круговий обмін\" також посилить оборонне співробітництво між Словенією та Німеччиною\", – зазначається в повідомленні.\n\nЯк уточнює \"Мілітарний\", M-55S – це модернізація радянського застарілого танка Т-55, яка оснащена 105-мм гарматою з тепловим кожухом, активною бронею та покращеною системою управління вогнем.\n\nВостаннє Словенія отримувала модернізовані Т-55 у 1999 році, всього збройні сили країни мали 30 таких машин.\n\nПро угоду з обміну зброєю між Німеччиною і Словенією стало відомо ще наприкінці квітня. Згідно з нею, Словенія мала надати Україні танки Т-72 радянського виробництва, а натомість отримати більш сучасну німецьку військову техніку.\n\nУ липні прем’єр-міністр Словенії Роберт Голоб заявляв, що розраховує укласти з Німеччиною угоду про передання Україні озброєння радянського зразка до кінця літа.\n\nМинулого тижня Греція та Німеччина через майже чотири місяці остаточно погодили схему \"кругового обміну\", відповідно до якої грецька сторона передасть Україні 40 радянських бойових машин піхоти БМП-1 в обмін на таку ж кількість більш сучасних німецьких Marder.",
    "Німеччина свідомо не дає Україні танків, щоб не спровокувати війну між НАТО та росією – Шольц": "КИЇВ. 26 вересня. УНН. Канцлер Німеччини Олаф Шольц в інтерв’ю The New York Times заявив, що уряд країни свідомо не надає Києву танки, щоб не спровокувати війну між НАТО та росією. Водночас,Німеччина підтримує Україну у боротьбі проти російської агресії, передає УНН.\n\nЦитата\n\n“Ми допомагаємо Україні. Ми робимо це таким чином, щоб не йшло до ескалації між росією та НАТО, тому що це було б катастрофою… Лідерство не означає, що ви робите те, що вас просять. Лідерство означає приймати правильні рішення та бути дуже сильним. І це те, що я роблю. Ми співпрацюємо, і робимо це разом із нашими союзниками. Ми ніколи не робимо щось самі. І таким чином, ми реагуємо на дуже небезпечну війну. Абсолютно розумно ніколи не робити нічого самотужки”, – заявив Шольц.\n\nДеталі\n\nВін зазначив, що за сім місяців повномасштабної війни Берлін пообіцяв надати Україні військову допомогу на суму понад 700 мільйонів євро. Німеччина надала Києву реактивні системи залпового вогню, сучасну артилерію та десятки зенітних установок, що, за словами канцлера, сприяло просуванню України вздовж лінії фронту.\n\nПроте Шольц відмовився надати Україні бойові танки “Leopard” або БМП “Мардер”, про які неодноразово просила Банкова “задля збереження миру” між країнами НАТО та росією.\n\nВ інтерв’ю канцлер також відкинув будь-які припущення про те, що Сполучені Штати могли б вітати активізацію Німеччини та переймання на себе ініціативи щодо відправлення танків, які важко транспортувати, особливо через океан.\n\nДоповнення\n\nПід час привітання України з Днем Незалежності Шольц заявив, що Німеччина і надалі постачатиме зброю стільки, скільки буде потрібно Києву – від самохідних гаубиць до систем протиповітряної оборони.\n\nПеред поїздкою до Берліну глава українського уряду Денис Шмигаль заявив, що Україна очікує від Німеччини танки Leopard 2, а від США – танки Abrams.\n\nРадник керівника Офісу Президента Михайло Подоляк в інтерв’ю німецькій службі новин Tagesschau.de заявив, що прискоренню закінчення війни сприятимуть німецькі танки Leopard 2, які просить надати Німеччину Україна.",
    "Німеччина планує закупівлю скрапленого газу в ОАЕ для зменшення залежності від РФ": "імеччина найближчими днями може забезпечити постачання скрапленого природного газу з Об’єднаних Арабських Еміратів в межах спроби країни компенсувати скорочення поставок Росією.\n\nПро це, як пише \"Європейська правда\", повідомляє Bloomberg.\n\nКанцлер Олаф Шольц, ймовірно, підпише контракти на поставку СПГ під час дводенної поїздки на Близький Схід, заявив у понеділок міністр економіки Роберт Габек, вказавши, що переговори добре просунулися, особливо з ОАЕ.\n\n\"Постачання газу поступово розширюється, і уряд постійно веде переговори з багатьма країнами, зокрема з країнами Аравійського півострова. Канцлер їде до ОАЕ і, безсумнівно, зможе підписати там деякі контракти на СПГ\", — сказав Габек.\n\n\"Але це не тільки ОАЕ, це й інші країни, африканські країни. Таким чином ми закриємо дірку, яку прорізав брак російського газу\", — додав він.\n\nШольц також планує відвідати Саудівську Аравію та Катар під час поїздки, яка розпочнеться в суботу. Енергетичне співробітництво займає важливе місце в його порядку денному, заявив речник уряду Штеффен Хебештрайт на черговій пресконференції в Берліні в понеділок.\n\nНімецький уряд намагається компенсувати російські поставки після того, як Кремль закрив ключовий трубопровід \"Північний потік-1\".\n\nВІДЕО ДНЯ\n\nНімеччина і Катар ведуть переговори про можливі поставки СПГ після того, як Росія вторглася в Україну в лютому. Ознак прориву в переговорах поки немає.\n\nЗа словами німецьких урядовців, переговори з одним із найбільших у світі експортерів СПГ є особливо важкими. Вони описали стратегію Катару як жорстку гру щодо ціни та тривалості потенційних угод.\n\nДискусії з постачальниками газу в Європі та Північній Америці виявилися настільки ж складними.\n\nПершою зупинкою Шольца під час його поїздки стане Саудівська Аравія, де він зустрінеться з королем, а також із наслідним принцом Мохаммедом бін Салманом, фактичним правителем країни. У неділю він буде в ОАЕ та Катарі, а ввечері повернеться до Берліна.\n\nЄвропейська правда",
    "Німеччина хоче спростити прийом кваліфікованих мігрантів": "Новий закон про міграцію, проект якого уряд Німеччини має намір представити восени, спростить переїзд до країни для кваліфікованих фахівців, заявив міністр праці ФРН Губертус Гайль.\n\nУряд Німеччини розробляє міграційний закон, який полегшить процедуру в'їзду до країни для кваліфікованих спеціалістів. Про це розповів міністр праці ФРН Губертус Гайль в інтерв'ю газеті Bild am Sonntag, опублікованому в неділю, 4 вересня.\n\n\n\n\"Ми запровадимо \"картку можливостей\" із прозорою системою балів, щоб людям, які потрібні нашій країні, стало легше до нас приїхати\", - пообіцяв Гайль, пояснюючи суть законопроекту, який, як очікується, представлять цієї осені.\n\nСистема балів для охочих приїхати на роботу до ФРН\n\n\n\nПолітики розраховують, що нова система полегшить пошук роботи в Німеччині для фахівців, які знаходяться за кордоном. За словами очільника міністерства праці ФРН, у Німеччині щороку визначатимуть, скільки людей зможе приїхати до країни за \"карткою можливостей\" (Chancenkarte), щоб протягом певного часу шукати там роботу чи місце для здобуття професійної освіти. Витрати на перебування в Німеччині протягом цього терміну, однак, влада країни не покриває.\n\n\n\nБали нараховуватимуться за чотирма критеріями: закордонне свідоцтво про освіту, щонайменше три роки досвіду роботи, знання мови або перебування в Німеччині в минулому, а також вік до 35 років. Для того, щоб отримати \"картку можливостей\", достатньо буде виконати три з чотирьох критеріїв. Детальніші умови участі у програмі наразі уряд ФРН ще обговорює.\n\n\n\nНестача кваліфікованих кадрів у Німеччині\n\n\n\nСьогодні Німеччина бореться із суттєвим браком кадрів у сферах, які потребують середньої професійної освіти. За даними Центрального об'єднання німецьких ремісничих професій (Zentralverband des Deutschen Handwerks), вільними у цій сфері наразі залишаються 250 тисяч вакансій.\n\n\n\nЗА словами голови Об'єднання роботодавців у сфері металургії та електропромисловості Gesamtmetall Олівера Цандера, \"два з п'яти підприємств у галузі металургії та електропромисловості скаржаться на перебої у виробництві через відсутність кваліфікованих фахівців\". \"Брак кадрів загрожує нашому добробуту сьогодні так само, як раніше масове безробіття\", - заявив експерт в інтерв'ю Bild am Sonntag.\n\nУ Німеччині дедалі більше бракує робочої сили в різних сферах\n\nДжерело: Українська служба DW\n\nНовини від Корреспондент.net в Telegram. Підписуйтесь на наш канал https://t.me/korrespondentnet",
    "Німеччина не розраховує на поставки російського газу через \"Північний потік\" взимку": "Німеччина вважає, що не може покладатися на постачання газу з Росії через газопровід \"Північний потік\" цієї зими.\n\nПро це у четвер заявив міністр економіки та віцеканцлер Німеччини Роберт Габек, пише \"Європейська правда\" з посиланням на агентство Bloomberg.\n\n\"Газпром\" припинив поставки в Європу через трубопровід \"Північний потік\" на три дні, починаючи з середи. У Європі зростають очікування, що ці поставки будуть використані як спосіб тиснути на ЄС через санкції.\n\nНа пресконференції в Берліні в четвер Габека запитали, чи очікує він, що \"Газпром\" відновить постачання газу через \"Північний потік\" після завершення ремонтних робіт, і чи підтримує уряд зв’язок з російською компанією.\n\n\"Прямих переговорів між моїм міністерством і \"Газпромом\" немає. Я очікую, що ми жодним чином не можемо покладатися ні на Росію, ні на \"Газпром\", решта — чисті спекуляції. Нам не варто розраховувати на те, що взимку газ надходитиме газопроводом \"Північний потік\", - сказав Роберт Габек.\n\nУ четвер Німеччина оголосила, що зафрахтує додатковий плавучий термінал для імпорту зрідженого природного газу, окрім чотирьох, які вона вже встановила, щоб спробувати замінити газопостачання з Росії.\n\nПлавучі термінали встановлювати швидше та дешевше, ніж наземні проєкти. Німеччина планує запустити принаймні два таких об’єкти цього опалювального сезону, а інші заплановано на наступну зиму.\n\nВІДЕО ДНЯ\n\nП'ятий плавучий термінал Німеччини буде у Вільгельмсгафені з потужністю щонайменше 5 мільярдів кубічних метрів на рік. Його хочуть ввести у дію у четвертий квартал 2023 року.\n\nУряд Німеччини заявив, що разом лише плавучі термінали можуть покрити близько третини попиту на газ до кінця 2023 року.\n\nЯк повідомлялося, Данія і Німеччина запустять масштабний проєкт вітрової енергетики у Балтійському морі.",
    "Німеччина вирішила дати Україні більше РСЗВ, коли побачила їхню ефективність - Шольц": "Берлін постачає Україні необхідні озброєння, але продовжує відмовляти в поставках бойових машини піхоти і бойових танків з метою уникнення протистояння між НАТО і рф.\n\nСвою позицію канцлер ФРН Олаф Шольц підтвердив у суботньому інтерв’ю Німецькому радіо (Deutschlandfunk), передає Укрінформ.\n\n«Страх – поганий порадник, але розсудливість і рішучість – правильний спосіб діяти в такій ситуації… Ми підтримали Україну, ми робимо це в дуже великих масштабах і також з дуже актуальною зброєю,.., і водночас наша мета залишається в тому, щоб не сталося ескалації війни між росією і НАТО… Ми завжди стежимо за тим, щоб війна не загострювалася», - заявив Шольц.\n\nВін запевнив, що завжди буде «розсудливим» і не прийматиме рішень без узгоджень із союзниками. Водночас політик визнав, що «немає незмінних істин», і зараз робиться те, «що має сенс на цей час».\n\nКанцлер нагадав, що Німеччина розпочала з поставок зброї, яка була відразу доступна, а потім постійно розширювала перелік. ФРН, за словами канцлера, робить «дуже багато, а саме те, що призвело до того, що ситуація змінилася у військовому плані». Він уточнив, що йдеться, зокрема, про спільні з Нідерландами поставки самохідних гаубиць, високоефективної зброї, «мабуть, найсучаснішої, яка використовувалася в цій битві (на сході)». Лише три держави - Велика Британія, США та Німеччина - поставили реактивні системи залпового вогню, які також впливають на результати ЗСУ. «Тепер ми вирішили поставити більше, оскільки ми знаємо, наскільки вони ефективні, і можемо фактично їх відстежувати», - заявив Шольц.\n\nВін не відповів прямо на запитання, чи підтримує ФРН і Захід у цілому сьогоднішні цілі України - перемогти росію, повністю звільнити всі свої території, мету, яка зараз набула зовсім іншого, реалістичного виміру у світлі останніх успіхів на полі бою. Натомість канцлер заявив: «Ми підтримуватимемо Україну стільки, скільки буде потрібно, Україна може на це розраховувати… Ми підтримуємо українців у їхній боротьбі за цілісність і суверенітет, а це також означає, що не ми визначаємо цілі українців». Шольц зауважив, що для нього завжди було важливо, щоб не складалося враження, що Захід домовлятиметься через голови українців, парламенту та президента, вказуватиме Києву, у якому напрямку йому слід рухатися.\n\nШольц також зазначив, що не бачить жодних змін у ставленні президента рф навіть після невдач у війні в Україні. Такий висновок він зробив із 90-хвилинної телефонної розмови цього тижня з путіним, яка відбулася після 3,5-місячної паузи. «На жаль, слід сказати, що з цієї розмови немає жодних новин. російський президент досі переслідує свою імперіалістичну мету - анексувати частину сусідньої території», - констатував Шольц, додавши, що він зі свого боку дав зрозуміти, що росія має вивести свої війська, і що цивілізований світ, як і українці, не прийме продиктованого миру. Він також зазначив, що в кремлі цілком усвідомлюють, що відбувається.\n\nГлава уряду ФРН зауважив, що війна впливає також і на німців, але запевнив, що країна «адаптувалися до цього, приймаючи дуже далекосяжні рішення, які роблять її незалежними від спроб шантажу президента росії».\n\nЯк повідомлялось, в Німеччині точиться жвава дискусія щодо надання Україні наступальних озброєнь, зокрема, Marder і Leopard ІІ.",
    "Слова Путіна можна використовувати як туалетний папір, – німецький міністр": "Заяви президента Росії Володимира Путіна, що українське зерно експортують лише до Європи, а не до бідних країн, \"можна використовувати як туалетний папір\". Оскільки воно справді йде до таких країн як Сомалі та Ефіопія.\n\nВідео дня\n\nТак оцінив правдивість слів лідера російських окупантів Міністр сільського господарства Німеччини Джем Оздемір, передає Stuttgarter Zeitung. Він наголосив: російський наратив, що зерно з України нібито не надходить до країн, в яких люди потребують його найбільше, настільки правдиве, \"наскільки й будь-яка інша брехня Кремля про Україну\".\n\n\"Це так само правдиво, як і всі інші заяви Володимира Путіна. Ви можете використовувати їх як туалетний папір\", – сказав Оздемір.\n\nПри цьому міністр наголосив на необхідності вироблення постійних альтернатив чорноморському маршруту експорту українського зерна. Зробити це, за його словами, необхідно, щоб \"зменшити вразливість України до [російського] шантажу\".\n\nРаніше ж глава російського МЗС Сергій Лавров, виступаючи на Генасамблеї ООН, заявив, що Росія незадоволена реалізацією зернової угоди, яка була досягнута в липні в турецькому Стамбулі. Причини – нібито вивезення українського зерна \"далеко не до найбідніших країн\", а також \"створені США та ЄС фінансові та логістичні перепони на шляху російського експорту добрив та зерна\".\n\n\"Ці домовленості треба виконувати. А наразі судна з українським зерном здебільшого йдуть далеко не в найбідніші країни. А створені США та ЄС фінансові та логістичні перепони на шляху російського експорту добрив та зерна так до кінця і не зняли\", – сказав російський міністр.\n\nЯк повідомляв OBOZREVATEL, у міністерстві оборони Великої Британії спростували слова Путіна про експорт лише 3% українського зерна до бідних країн. Там наголосили, що вони не відповідають дійсності, адже за даними ООН, близько 30% зерна було поставлено до країн з низьким та середнім рівнем доходу в Африці, на Близькому Сході та в Азії.\n\nЛише перевірена інформація в нас у Telegram-каналі Obozrevatel та у Viber. Не ведіться на фейки!",
    "Німеччина планує націоналізувати \"дочку\" \"Газпрому\"": "gettyimages\n\nУряд Німеччини таємно створив холдингову компанію для проведення націоналізації колишньої \"дочки\" \"Газпрому\" - компанії SEFE, Securing Energy for Europe, яка до 2022 року називалася Gazprom Germania GmbH.\n\nПро це повідомляє Welt.\n\nПовідомляється, що холдингова компанія була створена для проведення націоналізації в короткострокові терміни. У партнерській угоді компанії зазначено, що її метою є забезпечення безпеки постачання в енергетичному секторі. Також об’єктом компанії є придбання, утримання та управління інвестиціями компанії.\n\nНаразі SEFE знаходиться під опікою Федерального мережевого агентства Німеччини.\n\nМіністерство у справах економіки та захисту клімату Німеччини повідомило, що їм було відомо про заснування такої компанії.\n\n\"Ми знаємо про існування такої компанії … Це було підготовлено в травні 2022 року виключно як запобіжний захід для будь-яких заходів з реструктуризації\",– заявила речниця міністерства.\n\nВІДЕО ДНЯ\n\nНагадаємо:\n\nМіський суд Праги визнав банкрутом Sberbank CZ, чеську дочірню компанію російського Сбербанку.\n\nСпоживання газу у Німеччині у серпні скоротилося на 24% порівняно з середнім показником до повномасштабного вторгнення РФ в Україну у лютому.\n\nМіністерка закордонних справ Канади Мелані Жолі в середу заявила, що Оттава має намір передати Німеччині решту п’ять турбін російського газогону \"Північний потік\", які перебували на канадській території на техобслуговуванні.",
    "Шмигаль: Німеччина відчуває на собі гібридну енергетичну війну росії": "Кожен німецький політик розуміє, що в Україні відбувається війна, і відчуває на собі гібридну енергетичну війну росії.\n\nПро це сказав Прем'єр-міністр України Денис Шмигаль на брифінгу в Берліні, повідомляє кореспондент Укрінформу.\n\n“Хочу наголосити, що кожен німецький політик розуміє, що сьогодні відбувається війна в Україні і гібридна війна на території Європейського Союзу. Власне, гібридна війна в галузі енергоресурсів, газу, нафти, електроенергії, міграційній кризі, дезінформація, кібератаки - всі ці речі сьогодні Німеччина на собі відчуває. І кожен політик розуміє, що це гібридна війна, енергетична війна. Тому Німеччина абсолютно готова за словами кожного з політиків, з якими ми зустрічалися, проходити через цей опалювальний сезон, через труднощі цього опалювального сезону”, - сказав Шмигаль.\n\nЗа його словами, канцлер комунікує з суспільством, суспільство також у більшості своїй розуміє, що \"цей опалювальний сезон треба пройти як опалювальний сезон енергетичної війни з росією”.\n\n“Тому я переконаний, що Німеччина його пройде, подолає, вийде сильнішою, а росія, я переконаний, понесе відповідні втрати після цього опалювального сезону”, - наголосив Прем’єр-міністр.\n\nВін також розповів, що з німецькими колегами обмінялися враженнями щодо підготовки Німеччини та України до опалювального сезону.\n\n“І, скажемо так, - ми на рівних готові до того, щоб складно, але пройти цей опалювальний сезон при всіх ризиках і загрозах, які покладає і на нас, і на Європу, і на Німеччину російська федерація”, - підкреслив Шмигаль.\n\nЯк повідомлялося, Прем’єр-міністр України Денис Шмигаль перебуває із робочим візитом у Німеччині, де вже зустрівся із Федеральним канцлером Олафом Шольцом і Президентом Франком-Вальтером Штайнмаєром.\n\nФото: t.me/Denys_Smyhal",
    "Штайнмаєр: Допомога Німеччини Україні не має термінів – буде, скільки потрібно": "Німеччина розділяє страждання мільйонів українців та допомагатиме стільки, скільки це буде потрібно.\n\nПро це заявив президент Німеччини Франк-Вальтер Штайнмаєр під час зустрічі з головою Верховної Ради Русланом Стефанчуком, передає Укрінформ із посиланням на пресслужбу парламенту.\n\nВін зазначив, що Німеччина діє з переконання, що Україна є державою, на яку напали. «Ми розділяємо страждання мільйонів українців та українок, і наша допомога не закінчиться. Вона не має термінів. Попри економічні труднощі, з якими зараз стикається наше суспільство, ми будемо й надалі вас підтримувати. Стільки, скільки це буде потрібно», - запевнив Штайнмаєр.\n\nСтефанчук зі свого боку закликав президента Німеччини посприяти ухваленню рішень щодо військової допомоги Україні, адже перемога залежить від наявності сучасної зброї. «І для мене важливо було почути, що Німеччина буде й надалі підтримувати Україну», — сказав він.\n\nСпікер Верховної Ради вірить у те, що Україна у цій розв’язаній росією війні не просто вистоїть, а й переможе: «Переходимо від філософії переконання, що ми можемо вистояти, до філософії, що ми переможемо».\n\nНа його думку, нинішні події на фронті є справжнім переломним моментом. «Є декілька компонентів, які цьому сприяли. По-перше, героїзм української армії. По-друге, допомога наших партнерів, фінансова та насамперед військова. По-третє, велике підняття духу в суспільстві, у цивілізованому світі, що ми продемонстрували, що можемо перемогти у цій війні», — сказав Стефанчук, додавши, що «ми маємо завершити цю війну швидко. І завершити перемогою України».\n\nЯк повідомляв Укрінформ із посиланням на міністра оборони ФРН Крістіне Ламбрехт, Бундесвер поставить ще дві реактивні системи залпового вогню MARS II із 200 ракетами в поєднанні з навчанням від Бундесверу. Бундесвер також надасть 50 броньованих автомобілів типу “Dingo ATF”».\n\nФото: rada.gov.ua",
    "Глави МЗС Німеччини та Франції пояснили, як мобілізація в РФ вплине на військову допомогу Україні": "Часткова мобілізація в Росії та заплановані Путіним “референдуми” на окупованих територіях України не послабить військову допомогу Києву від Німеччини.\n\nНавпаки, ескалація з боку Кремля лише стимулює партнерів України до посилення її підтримки.\n\nПро це заявила міністерка оборони Німеччини Крістіне Ламбрехт, яку цитує Telegraph.\n\n“Ця реакція Путіна на успіхи України спонукає нас продовжувати підтримувати українців і посилати цей чіткий сигнал”, – заявила глава Міноборони Німеччини.\n\nМіністр оборони Франції Себастьян Лекорню висловив солідарну з німецькою колегою позицію, запевнивши, що Франція продовжить надавати підтримку Україні у сенсі озброєнь та навчання, і що для цього їй потрібна співпраця в межах НАТО.\n\nПро це Лекорню розповів після зустрічі з Крістін Ламбрехт у Берліні.\n\nЯк відомо, президент РФ Володимир Путін оголосив часткову мобілізацію на території Росії для її “захисту й цілісності”.\n\nУ відповідь на це Головнокомандувач Збройних сил України Валерій Залужний запевнив, що жодні заяви військово-політичного керівництва РФ не вплинуть на готовність України боротися за свою свободу. “Ми знищимо всіх, хто зі зброєю прийде на нашу землю – чи добровільно, чи за мобілізацією”, – заявив він.\n\nЗазначимо, канцлер Німеччини Олаф Шольц назвав неприйнятними “референдуми” про анексію українських територій у чотирьох областях Росією. А президент Франції Еммануель Макрон заявив, що нові плани РФ щодо “референдуму” є цинічними та імітують демократію. Щоправда, діалог з президентом РФ Путіним французький лідер припиняти не буде.\n\nНагадаємо, глави МЗС Франції, Німеччини та Польщі виступили за створення спеціальної європейської місії з навчання та допомоги в Європейському Союзі для українських військових.\n\nДо слова, раніше уряди Німеччини та Франції у спільній заяві виступили проти запровадження заборони на видачу віз росіянам. Вони хочуть посилити перевірки, але не відмовлятися від видачі віз.\n\nТакож слідкуйте за “Прямим” у Facebook, Twitter, Telegram та Instagram.",
    "«У серцях ми принесли сюди велику любов до рідного народу», — владика Богдан Дзюрах на прощі українців в Альтеттінгу (Німеччина)": "«У серцях ми принесли сюди велику любов до рідного народу», — владика Богдан Дзюрах на прощі українців в Альтеттінгу (Німеччина)\n\n26 вересня 2022, 11:52 48\n\nВітаю вас усіх у цьому найбільш відомому Марійському центрі Німеччини, де ми сьогодні зібралися як діти Божі і приносимо до своєї неньки наші зболені серця, наші зранені душі, наші повні надії й очікування сподівання, які ми скеровуємо не до людей, а до Господа Бога за посередництвом Пресвятої Богородиці. Такими словами 24 вересня звернувся до паломників в Альтеттінгу (Німеччина) апостольський екзарх для українців візантійського обряду в Німеччині та Скандинавії владика Богдан Дзюрах.\n\nУ своїй проповіді єпископ, беручи до уваги євангельські тексти суботи перед Воздвиженням чесного і животворного Хреста Господнього, акцентував на тому, що, споглядаючи на Господній Хрест, ми вчимося від нього найбільшої мудрості, найбільшої науки — вірної аж до кінця любові.\n\nПроповідник зауважив, що коли людина керується у своєму житті Божим словом, то вона не чинить діл, які походять від диявола. А відтак владика Богдан звернув увагу на події війни в Україні. «Якби агресор зрозумів і прийняв науку євангельську, він би ніколи не наважився робити кривду сусідньому народові, розпинати невинних, вбивати дітей, насилувати жінок, нищити нашу землю. Але гординя і гріх засліпили серце і душу ворога. Росіяни поводяться як діти диявола. Ми, зібрані тут як діти Божі, хочемо пригадати собі і утвердити себе в науці перемоги, у науці Христа, у науці любові», — сказав єпископ.\n\n«Нашою провідницею в цій школі Христа, у школі Божої любові є сьогодні Пресвята Богородиця, яка стояла під хрестом, яка збагнула суть Божої науки і тому стала найкращою учителькою, що хоче нас вчити мудрості Христа — мудрості Божої любові», — мовив владика, звертаючи погляд прочан до постаті Богородиці, ставлячи її за приклад до наслідування.\n\nРозважаючи над виміром Божої любові, апостольський екзарх окреслив перспективу її вибору людиною. «Вічне життя може дати тільки вічний і живий Бог. І тому нам треба виконувати в нашому житті найважливішу заповідь любові — любити нашого Господа Бога всім своїм серцем, усією своєю душею, усією думкою своєю і всіма силами. Коли так будемо жити, коли будемо на перше місце ставити життя любові до Бога, тоді наша любов до себе самих, до наших ближніх, до нашої Батьківщини і навіть до ворогів, буде здоровою і всеперемагаючою», — сказав проповідник і додав, що Бог огортає своєю любов'ю всіх без вийнятку людей, а особливо тих, які живуть в темряві гріха, бажаючи їм навернення і спасіння.\n\n«Ми бачимо, що ворог нашого народу мобілізує всі свої ресурси: земні, людські, військові, щоб стерти наш народ з лиця землі. Але ми уповаємо не на людські сили, а на Божу поміч, на Божу благодать. І віримо, що той, хто тримається міцно Бога, хто намагається жити і живе в Божій любові, є непереможний. Навіть коли його вб’ють, заберуть йому земне життя, він із вічності буде продовжувати своє діло, долаючи темні сили гріха, агресії і ненависті на цій землі. І остаточно ці темні пекельні сили відступлять, будуть переможені», — підкреслив єпископ, відзначаючи жертвенну любов наших захисників, котрі ціною власного життя боронять Україну. А відтак владика Богдан закликав молитися за наших воїнів, дякувати Богові за них та просити за молитвами Богородиці для них сили витривати в любові, не дати огорнути себе темряві ненависті, помсти, сліпої агресії і навпаки, перемагати зло добром, любов’ю, Божою силою.\n\nПродовжуючи тему науки Божої любові, яку осягаємо через споглядання Господнього хреста, архиєрей запросив вірних розважити над жінками, які супроводжували Ісуса на хресній дорозі, та над Киринеєм, який ніс хрест на Голгофу. «Господь Ісус, виявляючи любов Божу до людини, сам, як стражденна, зневажена, принижена людина досвідчив на своїй хресній дорозі людської любові, людської підтримки, людської розради. Спершу це були жінки, що йшли спільно з Ним хресною дорогою. Вони не могли зупинити цього беззаконня, насилля, що чинилося над їхнім вчителем. Але вони були і просто плакали, співчували. Ті сльози промовляли і кликали до неба, щоб Ісус витримав свій шлях, щоб виконав до кінця Божу волю, щоб витримав в любові. Скільки сліз сьогодні ллється на нашій українській землі. По наших обличчях і по наших серцях течуть сльози співчуття і милосердя. Це знак нашої щирої любові. Але далі Симон з Киринеї помагав Ісусові нести хрест. Він мав свої плани, повертався з поля, робив свої справи, але раптом все змінилося. Обставини змусили його прийняти на свої рамена хрест. І він не відступив, не втік. Він прийняв той хрест і багато не говорив, він просто підставив своє плече та терпеливо ніс хрест разом з Ісусом на Голгофу, — сказав проповідник і, повертаючись до подій в Україні, продовжив, — так багато людей, народів, держав сьогодні не відвернулися від України. Не залишили наш народ самотнім сам на сам з агресором, підставили своє плече, прийняли на себе удар, несуть на собі наш хрест нашої національної Голгофи».\n\nТакож владика Богдан наголосив усім присутнім на тому, що ми молимося, щоб Господь дав мудрість всім провідникам тих країн, які стоять по стороні світла і добра, щоб вони не дали себе розбити, налякати, шантажувати, а щоб справді залишилися вірними аж до кінця.\n\nГоворячи про Марію як про приклад дарування любові своєму стражденному Синові, апостольський екзарх, провів паралель між любов’ю українців до своєї стражденної Батьківщини. «У наших серцях ми принесли сюди велику любов до рідного народу. І хоч ми тілесно перебуваємо тут, я переконаний, що духом ми є в Україні. Там, на Сході, хочемо потішити кожну людину, яка втратила своїх рідних і близьких. Хочемо пригорнути до серця кожну людину, яка зараз ховається в підвалах чи бункерах від бомбардувань. Хочемо огорнути молитвою наших полонених і людей, які перебувають на тимчасово окупованих територіях. Своєю любов’ю огортаємо рідний край, наших священників-капеланів, захисників і весь народ», — сказав єпископ.\n\nТакож владика Богдан звернув увагу на важливість вдячності за отриману любов, говорячи про біженців з України. «Багато з тут присутніх, особливо ті, що новоприбулі біженці з України, мають нагоду до вдячності. Бо ми відчули на собі ту підтримку місцевого населення німецького народу, який, співчуваючи нам, відкрив не тільки кордони, а відкрив свої домівки і свої серця. Усім цим людям за їхні великі і найменші прояви любові, милосердя та солідарності з нами ми хочемо сьогодні дякувати Богові і молитися за них, щоб Господь своєю десницею їм винагородив за їх доброту тут, на землі, а ще більше колись у вічності», — мовив архиєрей.\n\nНа завершення своєї проповіді владика Богдан запевнив усіх присутніх у перемозі над ворогом, коли будемо уповати на Господа. «Господній хрест — знамено перемоги, коли вперше був поставлений на горі Голгофі, світ огорнула темрява і здавалося, що зло тріумфуватиме над всім, що чисте, добре і святе. Проте ця темрява була короткою, бо хрест Господній став передвісником Воскресіння, знаком спасіння. Сьогодні субота, вчора п’ятниця, завтра день Пасхи — Воскресіння. Сьогодні субота — день очікування, день віри і витривалої молитви. Ми молимося сьогодні всі разом за мир в Україні, за наших захисників, за себе особисто, щоб Божа любов усіх нас кріпила, щоб наша надія не маліла. А наша віра в перемогу принесла свої плоди. Святий Іван казав: „І ось та перемога, яка перемогла світ — віра наша“. Нехай Господь за молитвами Пресвятої Богородиці дарує нам цю перемогу. Нам і нашому народові. Амінь!».\n\nПісля Літургії відбувся процесійний хід до каплиці Благодаті, де паломники молилися Молебень до Пресвятої Богородиці, а відтак кожен міг особисто помолитися біля чудотворної фігури «Чорної Мадонни».\n\nДепартамент інформації УГКЦ\n\nза матеріалами Апостольського екзархату в Німеччині та країнах Скандинавії\n\nЛокації\n\nПерсони\n\nВладика Богдан Дзюрах\n\nАпостольський екзарх у Німеччині та країнах Скандинавії, Член Постійного Синоду УГКЦ\n\nДивіться також",
    "Шольц про постачання танків Україні: Німеччина не може діяти сама": "Канцлер Німеччини Олаф Шольц продовжує покладатися на артилерію та протиповітряну оборону для військової підтримки України.\n\nПро це, як пише \"Європейська правда\", повідомляє Süddeutsche Zeitung.\n\nУ понеділок у Берліні Шольц ухилився від питання про надання Україні західних бойових танків.\n\n\"Позиція, яку уряд Німеччини зайняв від початку і яка залишиться нашою позицією в майбутньому, залишається, а саме: Німеччина не може діяти сама\", — сказав Шольц.\n\nЗа його словами, Німеччина підтримала Україну дуже всебічно і спільно з союзниками.\n\n\"Ми також доставили дуже ефективну зброю, яка має значення в поточних бойових діях\", — сказав Шольц, який виступив перед пресою разом із прем’єр-міністром Ізраїлю Яїром Лапідом.\n\nШольц згадав про зенітні установки Gepard, Panzerhaubitze 2000, реактивні системи залпового вогню та зенітну систему Iris-T.\n\nВІДЕО ДНЯ\n\nУ федеральному уряді також підкреслили, що ухвалюватимуть рішення про можливе постачання бойових танків в Україну лише в тісній консультації з союзниками.\n\n\"Канцлер кілька разів говорив, що в цьому питанні самотужки діяти не вийде, Німеччина не буде тут на самоті\", — заявила в понеділок у Берліні представниця уряду Крістіана Гоффманн.\n\nРаніше генеральний секретар правлячої Соціал-демократичної партії Німеччини Кевін Кюнерт розвіяв очікування на постачання німецьких танків в Україну.\n\nПісля серйозних успіхів України у поверненні територій на Харківщині німецькі політичні партії, зокрема й коаліційні, вимагають від уряду посилити підтримку України зброєю. Зокрема, передати танки Leopard 2 та БМП Marder.",
    "У Німеччині запевнили, що не знімуть санкції з росії, навіть через протести": "Міністр закордонних справ Німеччини Анналена Бербок пообіцяла дотримати даної Україні обіцянки щодо надання підтримки. При цьому, вона запевнила, що Німеччина не зніматиме санкції з росії, навіть якщо суспільство буде виходити на протести через високі ціни на електроенергію.\n\nПро це вона заявила під час виступу на конференції «Форум 2000» у Празі.\n\n«Якщо я дам обіцянку народу України, що ми будемо вас підтримувати стільки, скільки буде потрібно, то я хочу дотримати цієї обіцянки, незалежно від того, що думають мої німецькі виборці», - сказала вона.\n\nБербок запевнила, що санкції проти росії, запроваджені через війну в Україні, знято не буде, навіть якщо німці виходитимуть на протести через високі ціни на електроенергію.\n\n«Ми будемо підтримувати Україну, і це означає, що санкції залишаться... Ми повинні знайти хороші рішення по всій Європі, щоб збалансувати соціальні наслідки, тому що це інша частина цієї війни», - зазначила вона.\n\nОчільниця МЗС підкреслила, що підтримка України - «це просто нормальна річ, якщо ви вірите у верховенство права та свободу в світі».\n\n28 серпня 2022, 14:14 Боррель заявив, що ЄС буде складно через санкції проти росії: «Це ціна свободи» Голова європейської дипломатії не став заперечувати того, що санкції проти країни-агресора викликали економічні проблеми в Європі.\n\n«Те, за що ми боремося, те, за що бореться Україна, — це право, яке має кожна країна - сама визначати своє власне майбутнє», - наголосила Бербок.\n\nВодночас, вона наголосила, що війна росії проти України є і гібридною війною.\n\n«Її стратегія полягає в тому, щоб розколоти наші демократичні держави зі словами: ось тепер бідних людей кидають напризволяще. І ми повинні на це відповідати: ні. Ми солідарні з усіма нашими громадянами так само, як ми підтримуємо всіх українців», - додала вона.\n\nНагадаємо, напередодні стало відомо, що у Німеччині практично вичерпалися запаси зброї для постачання Україні.\n\nПри цьому 29 серпня канцлер Німеччини Олаф Шольц пообіцяв, що Берлін в найближчі тижні відправить Україні сучасне озброєння, включаючи системи ППО, радари та безпілотники.\n\nРаніше, 22 серпня, в Німеччині заявляли, що наразі не можуть наростити постачання зброї Україні, погодившись на можливе ослаблення Бундесверу, через військові загрози, які виходять від росії."
}