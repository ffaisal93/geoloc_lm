{
    "Ізраїль прийме на лікування 20 українських військових": "Фото на тему Ізраїль-Україна\n\nІзраїль прийме на лікування 20 українських військових\n\nУкраїнських поранених військовослужбовців лікуватимуть у Ізраїлі.\n\nПро це повідомляє посольство Ізраїлю в Україні.\n\n20 українських військових, які отримали тяжкі поранення під час бойових дій з російськими окупантами, пройдуть курс лікування в медичних закладах близькосхідної країни.\n\n«Ізраїль прийме на лікування 20 українських військовослужбовців, які отримали тяжкі поранення під час бойових дій», – йдеться у повідомленні.\n\nЗа словами посла Ізраїлю в Україні Михайла Бродського, транспортування поранених організували посольство, ізраїльський центр Mashav та міністерство охорони здоров’я Ізраїлю у співпраці з міністерством охорони здоров’я України.\n\nФото ілюстрація до новини з навчань ЗСУ.\n\nЛікування поранених включає протезування та реабілітацію.\n\nЗа даними посольства, перші українські військовослужбовці вже прибули до Ізраїлю на лікування.\n\nРаніше Ізраїль вже відправляв для України літаки з гуманітарною допомогою.\n\nГуманітарна допомога Україні від Ізраїлю. Квітень 2022. Фото: Посольство Ізраїлю\n\nВони доставляли ліки та медичні засоби.\n\nУкраїна отримала від Національної служби екстреної медичної допомоги Ізраїля чотири броньовані карети швидкої допомоги.\n\nБроньовані карети швидкої допомоги. Скріншот відео Magen David Adom/Twitter\n\nЇх використовують для евакуації поранених із найбільш небезпечних зон.\n\nПерша група лікарів з Ізраїлю. Фото: прес-служба\n\nІзраїльські лікарі в рамках гуманітарної місії допомагали українським біженцям.\n\n“Мілітарний” працює завдяки постійній підтримці Спільноти\n\nСтавай патроном на Patreon від $1\n\nБудь спонсором на Youtube від 70 грн\n\nНавіть донат в 30 грн (ціна 1 кави) допоможе нам працювати далі:\n\nPayPal - [email protected]\n\nПриватбанк 4149 6293 1808 2567\n\nmonobank 4441 1144 4179 6255\n\nБудь з “Мілітарним” на всіх платформах\n\nTwitter || Telegram || Facebook || Youtube",
    "Зеленський: \"Я шокований. Ізраїль нам нічого не дав\"": "Президент Володимир Зеленський заявив, що шокований відсутністю допомоги Україні від Ізраїлю з початку повномасштабного вторгнення Росії.\n\nДжерело: Зеленський в інтерв'ю Ouest-France, цитує Суспільне\n\nПряма мова: \"Я шокований. Не розумію. Ізраїль нам нічого не дав, нічого, нуль... Я розумію, що вони повинні захищати свою землю, але я отримав інформацію про те, що Ізраїль експортує своє озброєння в інші країни\".\n\n\"Я констатую факти: були дискусії з керівництвом Ізраїлю, і це не допомогло Україні. Чому б не дати нам протиповітряну оборону?\"\n\nДеталі: Зеленський наголосив, що не звинувачує лідерів країни, а просто констатує факт.\n\nПрезидент також заявив про вплив Росії на Ізраїль.\n\n\"Можна помітити вплив Росії на Ізраїль. Я розглядаю Ізраїль як незалежну державу\", – додав він.\n\nВІДЕО ДНЯ\n\nВодночас Зеленський переконаний, що громадянське суспільство в Ізраїлі все ж підтримує Україну.\n\nНагадаємо: Політичні та військові чиновники в Ізраїлі схилялися до постачання оборонної військової допомоги Україні.",
    "Єрмак закликає Ізраїль розірвати зв’язки із «варварською російською державою»": "Українська влада закликає Ізраїль зробити більше, щоб допомогти нашій державі захистити себе від російської агресії.\n\nЯк передає Укрінформ із посилання на Телеграм керівника Офісу Президента Андрія Єрмака, про це він написав у колонці для Israel Hayom.\n\n«У світі, просоченому російською пропагандою та дезінформацією, мало незаперечних істин. Але ясно одне. Ізраїль та Україна ведуть ту саму війну – війну проти терористів, які прагнуть знищити цілий народ. У важку годину випробувань Україна потребує відданих союзників, здатних і готових розділити наш тягар, бо вони знають справжню цінність свободи та миру. І в час, коли євреї в усьому світі вступають у сезон Великого Святого Дня і розмірковують про минулий рік, свої особисті подорожі, свої недоліки та своє зростання, ми закликаємо Ізраїль також задуматися та зробити більше, щоб допомогти Україні захистити свій спосіб життя та життя як таке», - зазначив Єрмак.\n\nЧитайте також: Єрмак провів нараду щодо підготовки плану реабілітації та допомоги звільненим з полону\n\nЗа його словами, Україна глибоко засмучена необхідністю порадити не їхати до Умані на свято Рош га-Шана, болісно нагадуючи про неприйнятну ціну неспровокованої агресії з боку терористичної держави росії. «Напередодні Рош га-Шана, коли ми прагнемо заглибитися в себе, Ізраїль має стати нашим надійним партнером у цій боротьбі з тероризмом. Саме час зупинитися для саморефлексії та розірвати свої зв’язки із підступною та варварською російською державою», - підкреслив керівник ОП.\n\nКоли росія без розбору бомбардувала Харків, нагадав Єрмак, єврейська громада міста вижила лише дивом. Наприкінці лютого рф обстріляла центр другого міста України, де розташовані жвавий Будинок Гілеля та денна школа Ор Авнер. «Той факт, що ці стовпи єврейської громади стали мішенню, агресора не хвилював. Кілька днів потому Серафим Сабаранський, улюблений член харківського Гілеля, героїчно загинув, захищаючи місто від натиску росії», - підкреслив він.\n\nЧитайте також: Єрмак обговорив із радником Трасс потреби української армії\n\nЯк повідомлялося, на початку вересня Президент Володимир Зеленський за результатами телефонної розмови з Прем'єр-міністром Ізраїлю Яїром Лапідом, повідомив, що розраховує на приєднання Ізраїлю до санкцій проти росії та практичну допомогу Україні для боротьби з російською агресією.",
    "Ізраїль передає Україні пристрої для боротьби з іранськими дронами": "Тель-Авів вважає за краще заплющувати очі на угоду, попри передачу апаратів класу \"передової оборонної технології\"\n\nОдна з оборонних компаній Ізраїля передає Україні свої антидронні пристрої.\n\nПро це повідомляє УНН з посиланням на Zaman Israel.\n\nВ Ізраїлі вважають за краще заплющувати очі на угоду, попри передачу апаратів класу \"передової оборонної технології\"\n\nСтало відомо, що ізраїльська оборонна промисловість продає українській армії системи для перехоплення та знищення безпілотників, які використовують для перехоплення безпілотних літальних апаратів російської армії.\n\nПродаж здійснюється через Польщу в обхід заборони на продаж зброї в Україну.\n\nАнтидрони можуть використовуватися для боротьби з іранськими безпілотниками, які стали проблемою – їх важко засікти ППО через невеликий розмір та невелику висоту.\n\nЯк раніше повідомляв iPress, Повітряні сили ЗСУ підтверджують застосування російською армією в Україні іранських безпілотників Shahed 136 та інших модифікацій.\n\nБаражуючий боєприпас Shahed 136 – це не високоточна зброя. Імовірно, його ефективна дальність польоту становить від 1000 кілометрів з можливістю доставляти бойову частину вагою 50 кілограмів. Летить такий безпілотник на висоті від 60 до 4000 метрів з крейсерською швидкістю близько 180 км/год.\n\nБПЛА має гучний двигун MD 550 або 3W, тому ударний дрон можна почути завчасно. Знищити безпілотник можна будь-яким засобом протиповітряної оборони, а виявити за допомогою радару.",
    "Ізраїль таємно поставляє Україні системи боротьби з безпілотниками - ЗМІ": "Ізраїльскі оборонні концерни таємно через Польщу передають Україні системи боротьби із безпілотниками кремлівської окупаційної армії.\n\nПро це пише The Times of Israel.\n\nЗазначається, що системи боротьби із безпілотниками кремлівської армії продаються Україні таким чином, щоб обійти офіційну відмову Ієрусалиму у наданні військової допомоги Києву. Представники одного з оборонних ізраїльских концернів повідомили журналістам видання, що системи продаються Польщі.\n\nВ компанії також стверджують, що не знали про те, що Варшава виступала посередником у передачі зброї Україні, яка використовувала ізраїльські системи для боротьби з вторгненням рф.\n\nДжерела в оборонній промисловості уточнили, що системи боротьби з дронами, які можуть перехоплювати та виводити з ладу безпілотні літальні апарати, класифікуються як \"передова оборонна технологія\" і тому не схвалені для продажу в Україні.\n\nПроте, уряд Ізраїлю, як пишуть ЗМІ, схоже, не зацікавлений у зриві угоди.\n\nМіністерство оборони Ізраїлю виступає проти продажу Україні як наступальних, так і передових оборонних систем на тій підставі, що це зашкодить \"делікатним відносинам\" Єрусалиму з москвою.\n\nТак, Ізраїль намагався зберегти зв’язки з рф, особливо через російську військову присутність у сусідній Сирії, хоча відносини нещодавно охолодилися, оскільки Єрусалим став дедалі відвертіше говорити про Україну.\n\nПри цьому ізраїльське видання наголошує, відмова Єрусалиму надіслати військову допомогу \"розлютила Україну\", яка закликала Ізраїль продати \"Залізний купол\" та іншу оборонну зброю.\n\nІзраїль вважається світовим лідером у розробці технології боротьби з безпілотниками, до якої залучені кілька ізраїльських компаній — Israel Aerospace Industries, Elbit, MCTECH, Spear і Avnon Group. Ізраїльські системи були розгорнуті Азербайджаном під час конфлікту з Вірменією, а також були продані США та країнам Латинської Америки, Африки та Східної Європи.\n\nУ липні Ізраїль почав надавати пряму фінансову підтримку організаціям цивільної допомоги, які діють у зруйнованій війною країні.\n\nВін також керував польовим госпіталем у Західній Україні протягом шести тижнів до закриття у квітні.\n\nРаніше повідомлялось, що ЗСУ вперше збили іранський дрон, який закупила рф.",
    "Ізраїль планує евакуювати євреїв Росії через мобілізацію": "Ізраїльський уряд готується до прибуття нової хвилі репатріантів - громадян РФ, які не хочуть брати участь у війні.\n\nІзраїль не відкидає можливості вивезення з Росії громадян, які мають право на репатріацію і не хочуть воювати в Україні. Про це повідомляє видання Israel Hayom у четвер, 22 вересня.\n\nІзраїльський прем'єр-міністр Яїр Лапід звернувся до керівництва авіакомпанії El Al з проханням продовжити рейси між двома країнами. Кількість рейсів з Росії до Ізраїлю буде збільшено. Наразі проводяться консультації з цього питання.\n\nМета цього рішення - бажання ізраїльської влади вивезти громадян РФ, які мають право на репатріацію до Ізраїлю та бажають уникнути мобілізації на війну в Україні.\n\nГенеральний директор МЗС Ізраїлю Алон Ушпіз заявив, що за розпорядженням уряду в країні почалася підготовка до прибуття нової хвилі репатріантів.\n\n\"Прем'єр-міністр і міністр закордонних справ Яїр Лапід доручив нам приймати нових іммігрантів з Росії. Це вимагає оцінки на багатьох рівнях, від перельоту до в'їзних віз та прийому в країні. Ми працюємо у тісній співпраці з іншими міністерствами, нашим посольством у Росії та, звичайно ж, з компанією El Al\", - додав Ушпіз.\n\nКореспондент.net раніше писав, що РФ з початку війни з Україною залишило майже 20,5 тис. євреїв\n\nНагадаємо, що на початку травня цього року спалахнув скандал через слова глави МЗС РФ Сергія Лаврова про євреїв-антисемітів.",
    "Українські захисники пройдуть лікування в Ізраїлі - Посольство": "До Ізраїлю на лікування і протезування прибула група військовослужбовців Збройних Сил України, які зазнали поранень внаслідок російської збройної агресії проти України. Про це повідомляється на сторінці Посольства України в Ізраїлі у Facebook.\n\n«Посольство висловлює вдячність Уряду Держави Ізраїль, зокрема Міністерству охорони здоров’я і Міністерству закордонних справ за організацію процесу безоплатного лікування українських воїнів у провідних шпиталях Ізраїлю», - йдеться в повідомленні.\n\nЗагалом цей курс охопить 20 пацієнтів зі складними пораненнями.",
    "ЛН. Ізраїль на 90+2 вириває перемогу в Албанії та виходить у дивізіон A": "У рамках 5-го туру дивізіону B групи F Ліги націй збірна Ізраїлю вдома обіграла національну команду Албанії.\n\nРахунок у поєдинку відкрив ізраїльський форвард Шон Вайсман - 26-річний нападник, який виступає за \"Реал\" Вальядолід, вразив ворота господарів поля на 46-й хвилині зустрічі. На 88-й хвилині гості завдяки голу представника \"Гранади\" Мірто Узуні зрівняли рахунок.\n\nКрапку ж у грі поставив форвард \"Вольфсберга\" Тай Барібо, вирвавши перемогу для Ізраїлю на 2-й компенсованій до основного часу хвилині.\n\nТаким чином, після цього туру Ізраїль має у своєму активі 8 очок, лідирує у групі та забезпечує собі путівку до елітного дивізіону A. У свою чергу у Албанії 1 бал та команда розташувалася на 3-й позиції (росія дискваліфікована – на останньому місці).",
    "Ізраїль заборонить польоти Boeing 747 і подібних літаків із чотирма двигунами": "getty images\n\nЗ 31 березня 2023 року Ізраїль заборонить польоти Boeing 747 і подібних літаків із чотирма двигунами, щоб зменшити рівень шуму та забруднення повітря.\n\nПро це повідомляє Reuters.\n\nУ рамках плану, який розробляється для покращення навколишнього середовища, ізраїльська влада заявила, що вже повідомила авіакомпаніям про те, що вони не зможуть приземлятися великими літаками в аеропорту \"Бен-Гуріон\" поблизу Тель-Авіва з літнього сезону 2023 року.\n\nОбмеження стосується здебільшого вантажних літаків, оскільки більшість перевізників припинили використовувати Boeing 747 та інші літаки з чотирма моторами на маршрутах до Ізраїлю.\n\nІзраїльська авіакомпанія El A вже зняла з експлуатації свій парк літаків 747 і використовує двомоторні літаки Boeing 777 і 787 на далеких маршрутах. Інші компанії також використовують ці літаки Boeing або аналогічні Airbus до Бен-Гуріона.\n\nЕксплуатація повітряних суден із чотирма двигунами буде дозволена у виняткових випадках і лише за наявності спеціального дозволу.\n\nНагадаємо:\n\nВІДЕО ДНЯ\n\nВ уряді РФ вважають, що російські авіакомпанії в умовах санкцій зможуть безпечно експлуатувати існуючий парк літаків Airbus та Boeing протягом п'яти років.\n\nКитай закрив свій повітряний простір для літаків Boeing та Airbus російських авіаперевізників, зареєстрованих у двох юрисдикціях.",
    "В Ізраїлі волонтерський центр надав допомогу понад тисячі українських сімей": "Волонтерський центр допомоги біженцям у Хайфі надав підтримку понад тисячі українських сімей.\n\nЯк передає Укрінформ, про це Посольство України в Державі Ізраїль повідомляє у Фейсбуці.\n\n“Посол України Євген Корнійчук відвідав волонтерський центр допомоги біженцям з України в м. Хайфа. За час своєї роботи, а саме з березня 2022 року, центр надав сприяння для понад 1000 українських сімей”, - ідеться в повідомленні.\n\nГоловною метою діяльності центру є підтримка українських біженців та надання гуманітарної допомоги, продуктів харчування, одягу та інших базових речей. Також волонтерський центр допомагає українцям адаптуватися в Ізраїлі.\n\nПредставники центру ознайомили посла зі своєю діяльністю, окреслили проблеми. Також сторони обговорили спільні шляхи допомоги волонтерам у продовженні цієї ініціативи для українських біженців.\n\nЯк повідомляв Укрінформ, у серпні Посольство Ізраїлю в Україні передало Києву 50 тисяч пакунків готового харчування з нагріваючими елементами, які столиця, своєю чергою, надасть Збройним силам України.",
    "Ізраїль може частково замінити російський газ у Європі": "Питання поставок Ізраїлем природного газу в Європу стало однією з тем переговорів у Берліні 12 вересня на рівні голів урядів.\n\nПро такі плани розповіли на спільній пресконференції канцлер ФРН Олаф Шольц і прем’єр-міністр Ізраїлю Яїр Лапід, повідомляє кореспондент Укрінформу.\n\n«Ми багато говорили про питання постачання енергії та співробітництва в цій галузі. Ізраїль, ймовірно, зможе експортувати природний газ до Європи, сподіваємося, з наступного року. Ми візьмемо участь у зусиллях, щоб замінити російський газ у Європі», - заявив Лапід.\n\nВін уточнив, що наразі можливості Ізраїлю вимірюються близько 10 відсотками того, що росія продала в Європу торік. Це – лише частина рішення проблеми, але Ізраїль готовий працювати надалі над пошуком рішення проблеми. Зокрема, додав прем’єр, його країна має технології та багато стартапів у галузі відновлюваної енергетики, які працюють над пошуком шляхів якнайшвидшого виходу з нинішньої енергетичної кризи. Ізраїль готовий співпрацювати в цій галузі з Німеччиною, яка є «супердержавою в галузі інновацій».\n\nШольц своєю чергою відзначив, що джерел отримання газу, який походить не з росії, стає дедалі більше. Це, зауважив він, негайно позначається на світових ринках і цінах на пальне. ФРН, за словами її канцлера, наразі має вирішити низку технічних проблем, зокрема в частині будівництва трубопроводів у порти західноєвропейських і південноєвропейських держав, а також будівництва власних LNG-терміналів.\n\nГлава уряду Німеччини запевнив, що країна розпочала працювати над проблемою ще в грудні і встигла вчасно вжити кроків для того, щоб мати можливість пройти через зиму без російського газу та інших видів палива з рф і допомогти іншим державам. З жовтня ЄС припинить закуповувати російське вугілля, радикально зменшується імпорт російської нафти, нагадав політик. Він зазначив, що підготовка до важких зимових місяців триває. За його словами, «всі були готові до того, що путін скаже: газу більше не буде».\n\nКінцевою метою, нагадав Шольц, є відмова від викопних джерел енергії. Німеччина зможе довести виробництво електроенергії з відновлювальних джерел до 80% до кінця десятиліття.\n\nЯк повідомляв Укрінформ, глава МЗС Австрії Александер Шалленберг заявив, що президент рф володимир путін перетинає \"червону лінію\", коли вдається до продовольчого та газового шантажу.",
    "Ізраїль завдав авіаудару по аеропорту Дамаска, є загиблі – ЗМІ": "Ізраїль атакував аеропорт Дамаска у Сирії. Внаслідок інциденту є загиблі.\n\nПро це повідомляє Reuters.\n\n«Ізраїль завдав авіаудару по міжнародному аеропорту Дамаска в Сирії та інших позиціях на південь від столиці», – йдеться у повідомленні.\n\n17 серпня 2022, 06:48 Туреччина оголосила військову операцію проти курдів: завдано удару по Сирії, є загиблі Жителів прикордонних із Сирією регіонів було поінформовано про плани уряду за допомогою гучномовців. Завдано авіаудару по Сирії, щонайменше 11 загиблих.\n\nВідомо, що внаслідок атаки загинули 5 військових. Крім того, було завдано матеріального збитку.\n\nЗазначається, що у Міноборони Сирії заявили, що система ППО перехопила атаку та збила більшість ракет.\n\nНагадаємо, що ізраїльська армія у неділю, 14 серпня, завдала ракетних ударів по іранських цілях поблизу основних сирійських баз росії.\n\nТакож 31 серпня Військово-повітряні сили Ізраїлю завдали ракетних ударів по міжнародному аеропорту Алеппо. Наразі ЦАХАЛ інформацію не коментує.",
    "Ізраїль та Україна: що змінилося у стосунках країн від початку повномасштабної війни?": "Ізраїль та Україна: що змінилося у стосунках країн від початку повномасштабної війни?\n\nОлег Вишняков, бізнесмен, Почеснийо консул Держави Ізраїль у Західному регіоні України\n\nІзраїль від початку повномасштабного вторгнення засуджував невиправдане вторгнення росії в Україну та закликав росію припинити обстріли та атаки.\n\nЗ першого дня Ізраїль ухвалив стратегічне рішення надати максимальну допомогу Україні, яку країна може собі дозволити. Не перетинаючи \"червоних ліній\" і не поставивши під удар свої національні інтереси. Не створюючи загрози життю простим ізраїльтянам.\n\nКраїна, яка і так знаходиться у війні, не надто хотілося отримати ще одного “ворога”, який контролює одну з “гарячих точок” на Близькому Сході. Пригадуєте про інтервенцію Росії у Сирію у 2015 році?\n\nПопри це, Ізраїль неодноразово висловлював підтримку Україні. Країна надіслала гуманітарну допомогу, засоби захисту, створила польовий госпіталь на заході України та проголосувала за виключення Росії з Ради ООН з прав людини.\n\nЩо змінилося відтоді? І чи відбулися зрушення у взаємостосунках двох держав? Та як Ізраїль демонструє підтримку Україні та Європі зараз?\n\nІзраїль може частково замінити російський газ у Європі\n\nПрем'єр-міністр Ізраїлю Яїр Лапід заявив, що Ізраїль зможе надати ЄС близько 10% того обсягу газу, який Європа отримала від Росії у 2021 році.\n\nВін прямо сказав, що Ізраїль збирається “взяти участь у зусиллях із заміщення російського газу в Європі\".\n\nЦьому передувала дуже важлива подія. Ще у червні Ізраїль та Єгипет підписали у Каїрі угоду за присутності голови Єврокомісії Урсули фон дер Ляєн про постачання скрапленого природного газу до Європи.\n\nЗа домовленостями Ізраїль повинен буде переправляти газ до Єгипту, там сировина переводитиметься у скраплений стан, після чого доставлятиметься на танкерах до Європи.\n\nЧому це позитивний сигнал для України? РФ використовує свою перевагу як продавця енергоносіїв для того, щоб досягати власних політичних цілей. До того ж кошти отримані від продажу газу — це криваві гроші,які у тому числі йдуть на війну з Україною. Тому рішення постачати газ з Ізраїлю до Європи є дуже важливим й для України. Й дуже ризикованим для Ізраїля.\n\nАдже відповідь росії не змусила на себе чекати. Очільник МЗС РФ Сергій Лавров провів зустріч у Москві з лідером палестинського терористичного руху ХАМАС Ісмаїлом Ганією. Поки не зрозуміло, до чого ця зустріч призведе…\n\nЩоб там не було, ця подія зблизить Європу, Україну та Ізраїль й зробить союзниками.\n\nПостачання зброї через Польщу\n\nОстаннім часом в усіх ізраїльських ЗМІ написали про те, що Ізраїль, який офіційно не передає Україні озброєння, насправді таємно забезпечує українську армію сучасними системами перехоплення та нейтралізації безпілотних літальних апаратів.\n\nТак, неназвана ізраїльська компанія налагодила схему постачання в Україні протидронних систем через Польщу.\n\nСеред політичного істеблішменту ходить фраза “інтереси та безпека Ізраїлю понад усе”. Вся політика Ізраїлю вибудована таким чином, щоби захистити ізраїльтян та державність. Але якщо інформація підтвердиться, то це означатиме, що Ізраїль пішов на великий ризик, продаючи Україні зброю.\n\nНа честь українців називають вулиці в Єрусалимі\n\nВ Єрусалимі з’явиться вулиця названа на честь українців Юлії та Романа Щепанюків, які є визнаними Праведниками народів світу за те, що рятували життя євреїв під час Другої світової війни.\n\nТак, у 1941 році, Юлія та Роман, які проживали в м. Борислав Львівської області, надали прихисток сім’ї Вайс та врятували їх від неминучої смерті.\n\nПізніше, після війни сім’я Вайс переїхала до Ізраїлю, де один із дітей Шева Вайс став політиком та обіймав посаду Спікера Кнесету Держави Ізраїль.\n\nМеморіальний комплекс Яд Вашем надав статус Праведників Юлії та Роману Щепанюк. 2673 українців отримали від Яд Вашем статус Праведників Народів Світу за порятунок життя євреїв в часи Голокосту.\n\nЦе дуже символічний крок. Ізраїль таким чином підкреслює багатовікові зв'язки з Україною. Євреї впродовж століть проживали в Україні. Тут народилися видатні твори єврейської літератури, філософії та юдаїзму; з Україною пов’язані імена багатьох діячів, які зробили значний внесок у становлення і розвиток Держави Ізраїль, зокрема прем’єр-міністрів Голда Меїр та Леві Ешколь.\n\nВідтак, Ізраїль продовжує відправляти сигнал Україні: “ми з вами”!\n\nІ робить все, аби показати свою підтримку, не ставлячи під загрозу власні інтереси. І така позиція викликає повагу.",
    "Стефанчук - депутату Кнесета: Очікуємо, що Ізраїль безкомпромісно засудить воєнні злочини рф в Україні": "Голова Верховної Ради України Руслан Стефанчук заявив, що Україна очікує від Ізраїлю безкомпромісного засудження воєнних злочинів російської федерації в Україні та запровадження економічних і фінансових санкцій проти росії.\n\nЯк передає Укрінформ, про це він сказав під час зустрічі з депутатом Кнесету Держави Ізраїль Ніром Баркатом, про що ідеться у Фейсбуці голови ВР.\n\n“Очікуємо, що Держава Ізраїль безкомпромісно, чітко й однозначно засудить воєнні злочини рф в Україні! А також запровадить економічні та фінансові санкції проти рф”, - зазначив Стефанчук.\n\nВін наголосив, що для нього важливо чути слова підтримки Українському народові.\n\n“Проте важливо пам’ятати, що агресор — саме росія. Україна захищається. Мужньо та героїчно”, - відзначив голова ВР.\n\nЯк повідомлялося, на початку вересня Президент Володимир Зеленський за результатами телефонної розмови з Прем'єр-міністром Ізраїлю Яїром Лапідом, повідомив, що розраховує на приєднання Ізраїлю до санкцій проти росії та практичну допомогу Україні для боротьби з російською агресією.",
    "Румунія розглядає можливість купівлі в Ізраїлю системи “Залізний купол”": "ПРО «Iron Dome» («Залізний купол»). Фото з відкритих джерел\n\nРумунія розглядає можливість купівлі в Ізраїлю системи “Залізний купол”\n\nРумунія хоче розширити військову співпрацю з Ізраїлем – підтримувати вже існуючі контракти та укладати нові. Серед іншого і купівля “Залізного купола”.\n\nПро це йшлося під час візиту міністра оборони Румунії Васіле Динку в Ізраїль минулого тижня, повідомляє видання Haaretz з посиланням на міністерство оборони.\n\nЯкщо угода про купівлю “Залізного купола” відбудеться, Румунія стане першою країною НАТО, яка придбає таку систему.\n\nПроте без згоди США Ізраїль не зможе самостійно продати це озброєння.\n\nРобота ПРО «Iron Dome» («Залізний купол»). Фото з відкритих джерел\n\nАдже Ізраїль інвестував у розробку системи 232 мільйони доларів, а США – вчетверо більше. Виробництво ракет було спільним проектом Rafael Advanced Defense Systems і американської компанії Raytheon.\n\nВодночас джерела видання підтверджують, що продаж “Залізного купола” Румунії – цілком ймовірний.\n\n“Ми хочемо покращити наше військове та безпекове співробітництво з Ізраїлем у багатьох сферах“, – сказав Васіле Динку в інтерв’ю Haaretz.\n\nОднак на пряме питання щодо купівлі “Залізного куполу” Динку не відповів.\n\nВасіле Динку, міністр оборони Румунії під час візиту у Ізраїль\n\nТакож він зауважив, що Румунія хоче використовувати ізраїльські технології та інновації на противагу своєму застарілому ОПК. Динку підкреслив, що Ізраїль прагне експортувати свої розробки та зацікавлений у локалізації окремих виробництв.\n\nЗа останні 25 років Ізраїль вже продав Румунії озброєння на 1 мільярд доларів.\n\n“Зараз ми маємо вісім угод про закупівлю з ізраїльськими компаніями, включаючи Elbit і Rafael“, — сказав Динку.\n\nРезультатом цих угод стало будівництво чотирьох заводів у Румунії, де працюють 800 людей. Вони виготовляють деталі для безпілотників, турелей та електронного обладнання.\n\nНагадаємо, Румунія хоче придбати у Туреччини 18 багатоцільових ударних безпілотників Bayraktar TB2.\n\n“Мілітарний” працює завдяки постійній підтримці Спільноти\n\nСтавай патроном на Patreon від $1\n\nБудь спонсором на Youtube від 70 грн\n\nНавіть донат в 30 грн (ціна 1 кави) допоможе нам працювати далі:\n\nPayPal - [email protected]\n\nПриватбанк 4149 6293 1808 2567\n\nmonobank 4441 1144 4179 6255\n\nБудь з “Мілітарним” на всіх платформах\n\nTwitter || Telegram || Facebook || Youtube",
    "Трибунал для Путіна, Захід коментує ядерні заяви РФ, Ізраїль продає \"Залізний купол\": новини дня": "Вже другий день поспіль на Заході коментують виступ Путіна та прийняті ним рішення щодо мобілізації, а також щодо псевдореферендумів на тимчасово захоплених в Україні територіях.\n\nЙого погрози ядерною зброєю на Заході сприймають серйозно, а останні рішення Путіна називають ескалацією. Хоча, наприклад, прем'єрка Британії вважає, що про ядерний шантаж президента Росії \"не спрацює\".\n\nДержави \"Групи семи\" (G7) не визнають фіктивні референдуми на території України і відреагують на них подальшими цілеспрямованими санкціями.\n\nДо речі, ЄС почав підготовку восьмого пакета санкцій проти Росії за війну.\n\nУ новому пакеті буде йтися про \"найбільш відповідні сектори російської економіки\" та розширення списку осіб, до яких застосували персональні санкції.\n\nНовий пакет санкцій проти Росії Європейський Союз може ухвалити вже 6-7 жовтня.\n\nБільше важливих і цікавих новин 22 вересня у нашому дайджесті.\n\nТакож підписуйтеся і на наш Telegram-канал - так зручніше отримувати дайджести та іншу важливу і цікаву інформацію!\n\nПогрози Путіна\n\nЗахідний світ продовжує реагувати на останні заяви та рішення Путіна.\n\nЯк відомо, вранці 21 вересня президент РФ Владімір Путін оголосив у Росії часткову мобілізацію та заявив, що \"не блефує\" погрозами застосування ядерної зброї, при цьому стверджуючи, ніби ядерні погрози почалися з боку країн Заходу, а не Кремля.\n\nБританська розвідка прогнозує, що мобілізація буде вкрай непопулярною в Росії і що Путін пішов на політичний ризик.\n\nПрем’єр-міністр Канади Джастін Трюдо заявив, що військова мобілізація Путіна і ядерні погрози - це безвідповідальна й небезпечна ескалація у цій протиправній війні.\n\nНа думку командувача армії Литви Вальдемараса Рупшиса, ядерні погрози президента РФ Владіміра Путіна варто сприймати серйозно, тому що вже були ситуації, коли за його попередженнями були дії.\n\nПрем’єрка Британії Ліз Трасс заявила, що ядерний шантаж Путіна \"не спрацює\", а міністр оборони Словаччини вважає, що мобілізація закінчиться поваленням Путіна.\n\nКолишній командувач військами США в Європі Бен Ходжес стверджує, що останні рішення президента РФ Владіміра Путіна нагадують поведінку Адольфа Гітлера, коли той в останні дні Третього Рейху намагався залучити побільше вояків.\n\nПсевдореферендуми\n\nТакож, нагадаємо, у Росії оголосили про проведення так званих \"референдумів\" на захоплених в Україні територіях.\n\nДержави \"Групи семи\" (G7) не визнають фіктивні референдуми на території України і відреагують на них подальшими цілеспрямованими санкціями.\n\nДо речі, ЄС почав підготовку восьмого пакета санкцій проти Росії за війну.\n\nУ новому пакеті буде йтися про \"найбільш відповідні сектори російської економіки\" та розширення списку осіб, до яких застосували персональні санкції.\n\nНовий пакет санкцій проти Росії Європейський Союз може ухвалити вже 6-7 жовтня.\n\nГлава дипломатії ЄС Жозеп Боррель заявив, що Росія обрала шлях конфронтації, оголосивши часткову мобілізацію, підтримавши організацію незаконних \"референдумів\" на окупованих територіях України та знову пригрозивши застосуванням зброї масового знищення.\n\n\"Венеційська комісія\" нагадала про свою позицію щодо незаконного \"референдуму\" у Криму в 2014 році і заявила, що її висновки з відповідними змінами застосовуються і до планованих Кремлем псевдореферендумів на окупованих територіях України.\n\nГенсек НАТО Єнс Столтенберг заявив, що оскільки президент Путін посилює війну, ще важливіше, щоб НАТО та країни Альянсу продовжували нарощувати підтримку України, щоб відстояти її право на самооборону, закріплене в Статуті ООН.\n\nЩодо воєнних злочинів\n\nПрезидент Володимир Зеленський утворив робочу групу, яка займатиметься опрацюванням питання створення Спеціального міжнародного трибуналу щодо злочину агресії проти України.\n\nРобочу групу очолив глава ОП Андрій Єрмак, заступником і координатором призначено заступника керівника ОП Андрія Смирнова.\n\nВ Європейській комісії вважають за необхідне використовувати наявні юридичні інструменти для притягнення до відповідальності винних у скоєнні воєнних злочинів в Україні.\n\n\"Нам звичайно відомо про заклики щодо спеціального трибуналу. Єврокомісія вважає, що зараз увага і зусилля мають зосереджуватися на підтримці внутрішніх механізмів притягнення до відповідальності, зокрема, судовою системи України\", - сказав речник Єврокомісії.\n\nПрокурор Міжнародного кримінального суду Карім Хан повідомив, що наступного тижня в Україну вирушать додаткові члени його команди, щоб розслідувати воєнні злочини.\n\nДо речі, ще дві держави – Ірландія та Фінляндія – вирішили долучитися до позову України проти Росії, поданого в Міжнародному суді ООН за звинуваченнями в геноциді.\n\nТаким чином, Гельсінкі й Дублін \"мають прямий інтерес у належному тлумаченні, застосуванні й виконанні зобов’язань, що містяться в Конвенції про геноцид\".\n\nЗагалом, як випливає з повідомлень на сайті Міжнародного суду ООН, до позову України проти Росії долучилися щонайменше 15 країн – зокрема Франція, Швеція, США, Данія, Німеччина, Італія, Польща, Румунія, Латвія.\n\n\"Європейська правда\" детально розповідала про позов України та про те, як заяви Кремля дали підстави позиватися проти РФ.\n\nДеталі у статті: В Гаагу за геноцидом: що написала Україна у позові проти Росії до Суду ООН.\n\nДопомога Україні\n\nУкраїна, Польща й Британія у форматі тристороннього альянсу обговорили протидію російській агресії.\n\nНімецький парламент обговорить поставку Україні західних танків і БМП.\n\nУкраїна і Франція працюють над постачанням нових самохідних артилерійських установок Caesar.\n\nПрезидент Туреччини Реджеп Таїп Ердоган заявив, що планує продовжити зусилля для забезпечення миру в Україні, та анонсував нові переговори з лідерами України та РФ.\n\nНімеччина прийняла на лікування понад 500 пацієнтів з України.\n\nІзоляція Росії та росіян\n\nЛатвія не видаватиме робочі візи росіянам та обмежить продовження посвідок на проживання, а Норвегія офіційно призупинила дію угоди про спрощений візовий режим з РФ.\n\nЧехія проти видачі гуманітарних віз росіянам, які тікають від мобілізації.\n\nА от глава МВС Німеччини підтримала надання притулку російським дезертирам.\n\nСейм Литви на два роки заборонив трансляцію російських і білоруських програм, а Латвія заборонить складати іспит на водійські права російською мовою.\n\nФінляндія заарештувала активи братів Ротенбергів та засновника Yandex.\n\nЕнергокриза\n\nТуреччина хоче збільшити постачання газу зі США,\n\nНімеччина націоналізує газового гіганта Uniper на тлі енергетичної кризи.\n\nУ Брюсселі заради економії енергії вимкнули освітлення фасаду королівського палацу.\n\nЛавров в ООН\n\nМіністр закордонних справ України Дмитро Кулеба у своєму виступі на засіданні Ради Безпеки ООН зауважив, що глава російського МЗС Сєрґєй Лавров пішов одразу після свого спічу, переповненого штампами роспропаганди.\n\n\"Я помітив, що російські дипломати тікають так само майстерно, як російські солдати\", – сказав Кулеба, вочевидь відсилаючи до порівняння з відступом російської армії під час контрнаступу українських сил на Харківщині.\n\nПредставник США розкритикував міністра закордонних справ Росії Сєрґєя Лаврова за те, що він лише недовго перебував на засіданні Ради Безпеки ООН щодо України та пропустив критику Росії з боку західних дипломатів.\n\n\"Лавров, мабуть, не міг винести чітких і повторюваних повідомлень про засудження війни Росії проти України. Він увійшов до зали безпосередньо перед своїм виступом і незабаром пішов\", — сказав американський чиновник.\n\nЗа його словами, це ознака слабкості Росії.\n\nІнше: завершення суду у справі MH17\n\nУ Гаазі відбулося останнє засідання суду у справі MH17, вироки оголосять у листопаді.\n\nЄС засудив вироки окупаційної влади в Криму Наріману Джелялу та ще двом кримським татарам.\n\nЕрдоган збирає зустріч щодо російської платіжної системи \"Мір\" і можливих санкцій Заходу.\n\nКНДР заявила, що ніколи не постачала зброю чи боєприпаси до Росії.\n\nПрем'єр Угорщини знову закликав скасувати санкції ЄС проти Росії.\n\nРумунія розглядає купівлю ізраїльської системи протиракетної оборони \"Залізний купол\".",
    "Ізраїль завдав ракетних ударів по аеропорту Алеппо у Сирії: що відомо": "У Сирії заявили, що Військово-повітряні сили Ізраїлю завдали ракетних ударів по міжнародному аеропорту Алеппо. Наразі ЦАХАЛ інформацію не коментує.\n\nПро це повідомляє агентство SANA та видання newsru.co.il.\n\nЗгідно з організацією the Syrian Observatory for Human Rights, об'єктом атаки були розташовані поруч з аеропортом склади. У них потрапили чотири ракети.\n\nЗазначається, що ізраїльські літаки атакували аеропорт о 20:00 за місцевим часом.\n\nВ результаті ракетних ударів ніхто не постраждав, військові зафіксували лише матеріальні збитки.\n\n7 серпня 2022, 17:33 Ізраїль та Палестина домовилися про перемир'я у секторі Газа - Al Jazeera Ізраїль та угруповання Ісламський джихад за посередництва Єгипту домовилися про перемир'я з вечора неділі, 7 серпня.\n\nЗгідно з повідомленнями агентства, аеропорт розташований поряд з передмістям міста Аль-Найреб. Жодних коментарів із ізраїльської сторони поки що не надходило.\n\nТакож іранські ЗМІ повідомляють, що удар по аеропорту завдали перед тим, як там мав здійснити посадку літак з Ірану, літак змінив курс і приземлився в аеропорту Дамаска.\n\nПри цьому, увечері 31 серпня сирійські ЗМІ повідомили про нову атаку ЦАХАЛу. Удари наносилися по цілях в Дамаску та його околицях.\n\nВарто зазначити, що за останні роки Ізраїль завдав сотні ударів по іранських цілях у Сирії, але переважно уникав ударів по прибережних провінціях, де зосереджені основні військові сили росії.\n\nНагадаємо, що ізраїльська армія у неділю, 14 серпня, завдала ракетних ударів по іранських цілях поблизу основних сирійських баз росії.\n\nРаніше Ізраїль знищив авіаударом завод із виробництва іранських БПЛА у Сирії. Росія звернулася до Ірану з проханням надати їй сотні бойових безпілотних літальних апаратів для використання у війні проти України. Іран нібито збирається їх надати і навіть готується навчити росіян ними користуватися.",
    "Турецький військовий корабель пришвартувався в Ізраїлі вперше за понад 10 років. Відносини між країнами «потеплішали»": "У Міноборони Туреччини заявили, що фрегат пробуде до порту до 6 вересня.\n\nФрегат TCG Kemalreis 4 вересня прибув у порт Хайфи, штаб-квартири ВМС Ізраїлю, в межах маневрів Північноатлантичного альянсу в Середземному морі. Анкара подала попереднє прохання про висадку екіпажу на берег.\n\nЖоден турецький військовий корабель не заходив до Ізраїлю з 2010 року — після інциденту, внаслідок якого загинули 10 цивільних турків. Це сталося під час ізраїльського нападу на турецький корабель, що намагався прорвати ізраїльську блокаду і доставити допомогу до Сектора Гази в Палестині.\n\nЗі свого боку Ізраїль протестував проти того, щоб Туреччина приймала у себе членів «ХАМАС» — палестинського ісламістського руху, який в Ізраїлі та на Заході заборонений як терористичне угрупування.\n\nПроте останніми місяцями країни почали налагоджувати свої відносини, зокрема співпрацюючи у сфері енергетики. А 17 серпня Ізраїль та Туреччина оголосили про повне відновлення відносин та повернення послів до обох країн.",
    "Ізраїль - Албанія 2:1: огляд матчу Ліги націй ВІДЕО": "",
    "Ізраїль знав про ядерний реактор у Сирії за 5 років до знищення: нові подробиці операції ЦАХАЛ": "У вересні 2002 року ізраїльська армія вказувала на секретні проєкти сирійської комісії з атомної енергії. Ядерний об'єкт було знищено за 4 години.\n\nRelated video\n\nІзраїльська армія знала про будівництво ядерного об'єкта в Сирії за 5 років до операції щодо його знищення. Про це йдеться у секретному документі ЦАХАЛ, з яким ознайомилась редакція NEWSru.co.il.\n\nЙдеться про операцію \"Outside the Box\" (\"Поза рамками\"), коли вночі 6 вересня 2007 року ВПС Ізраїлю знищили ядерний реактор, що будується в провінції Дейр ез-Зор, за 450 кілометрів на північ від Дамаска.\n\n[ + – ] Об'єкт атакували винищувачі F-16 та F-15\n\nОб'єкт атакували 4 винищувачі F-16 і стільки ж F-15.\n\nУ таємному військовому документі стоїть дата — вересень 2002 року. У ньому наголошується, що сирійська комісія з атомної енергії веде секретні проєкти.\n\n\"Наявна інформація не вказує на реалізацію в Сирії військової ядерної програми, але говорить про роботи, які можуть наблизити появу такої програми\", — писали ізраїльські військові.\n\n[ + – ] Ізраїльським військовим вистачило 4 години, щоб знищити ціль в Сирії\n\nСирія багато разів заперечувала причетність зруйнованого об'єкта до ядерних програм. Генштаб Ізраїлю заявляв про усунення серйозної загрози регіону.\n\nАмериканські розвідники критикували інформацію про знищення ядерного реактора у Сирії. Вони говорили про надмірно швидку реакцію ЦАХАЛу на відомості про прибуття в Сирію \"таємного вантажу\" з Північної Кореї. Це були частини устаткування для будівництва реактора.\n\nФокус раніше писав, що ізраїльським військовим вистачило 4 години, щоб знищити ціль у Сирії. МАГАТЕ ще у 2011 році повідомляла про будівництво ядерного реактора у Сирії.\n\nНагадаємо, що Сирія 1 вересня цього року звинуватила Ізраїль в обстрілі міжнародного аеропорту Алеппо. Іранські ЗМІ писали, що удар по аеропорту завдали перед посадкою літака з Ірану.",
    "Італійські праві в разі перемоги на виборах визнають Єрусалим столицею Ізраїлю": "Лідер ультраправої партії Італії \"Ліга\" Маттео Сальвіні заявив, що в разі перемоги коаліції правих на парламентських виборах 25 вересня вони визнають Єрусалим столицею Ізраїлю та перенесуть у місто своє посольство.\n\nЯк повідомляє \"Європейська правда\", таке Сальвіні заявив в інтерв’ю ізраїльській газеті Israel Hayom.\n\n\"Я дав своє слово, і я віддаю повну шану народу Ізраїлю та маю намір дотриматися слова\", – так він відповів на питання про визнання Єрусалима ізраїльською столицею і перенесення туди посольства з Тель-Авіва.\n\nЛідер \"Ліги\" також скептично висловився щодо заяв про те, що Росія може втрутитися у вибори в Італії.\n\n\"Італійці голосуватимуть, ті, хто говорить про можливий вплив Росії – ліві – шукають алібі, бо знають, що програють. Як і голосування в Ізраїлі, голосування в Італії буде вільним і прозорим\", – вважає Сальвіні.\n\nІзраїль захопив східну частину Єрусалима під час Шестиденної війни в 1967 році та згодом анексував. Палестинці прагнуть зробити східну частину Єрусалима майбутньою столицею власної держави.\n\nІ ізраїльтяни, і палестинці вважають Єрусалим своєю столицею. Але більша частина світу вважає, що це питання потрібно буде вирішити під час переговорів. У результаті більшість іноземних посольств розташовані в Тель-Авіві.\n\nУ травні 2018 року США перенесли своє ізраїльське посольство з Тель-Авіва до Єрусалима попри гучну критику переважної більшості країн. Протести проти такого рішення Дональда Трампа призвели до загибелі щонайменше 58 палестинців.\n\nЗгідно з останнім опитуванням, проведеним Supermedia Agi/You Trend, права коаліція на чолі з лідеркою партії \"Брати Італії\" Джорджією Мелоні може перемогти з результатом 48,2%. За нею йде ліва коаліція Енріко Летти на чолі з Демократичною партією з 29,5%.\n\nДивіться також - Проросійська Італія у 2022 стала допомагати Україні. Зараз це хочуть знову змінити.\n\nПро політичну кризу в Італії більше читайте тут: Чому проукраїнський прем’єр Італії пішов у відставку та хто зараз бореться за його посаду.",
    "Ізраїль відправив на Київщину 100 тисяч бутлів питної води для комплектації укриттів": "Київська область отримає від Ізраїлю 100 тисяч бутлів з питною водою для комплектації укриттів.\n\nЯк передає Укрінформ, про це Київська обласна військова адміністрація повідомляє в Телеграмі.\n\n\"За ініціативи Посольства Ізраїлю в Україні та у співпраці з ізраїльським агентством з міжнародного співробітництва в галузі розвитку MASHAV, до Київської області прямує 30 фур з понад 100 000 бутлів питної води\", — йдеться в повідомленні.\n\nЗазначається, що отримані бутлі з водою будуть використані для комплектації укриттів у навчальних закладах та місцях, облаштованих для тимчасового проживання переселенців.\n\nВ адміністрації подякували міжнародним партнерам за надану допомогу.\n\nЧитайте також: Parimatch Foundation передав сучасне обладнання закладам освіти Київщини\n\nЯк повідомляв Укрінформ, за даними голови обласної військової адміністрації Олексія Кулеби, у Київській області до використання придатні 1058 укриттів у закладах освіти.",
    "Ізраїль повернув у країну монету вартістю мільйон доларів. Її відчеканили дві тисячі років тому": "Ізраїль через 20 років зміг повернути в країну реліквію вартістю в мільйон доларів. Це древня ізраїльська монета, яку відчеканили приблизно у 69 р. н. е.\n\nПро це пише BBC.\n\nМонету викрали в Ізраїлі в 2002 році, однак її зрештою знайшли, конфіскували і тепер повернули назад. Управління старовини Ізраїлю каже, що монету викрали палестинці зі скарбниці у долині Елла, що на південь від Єрусалиму.\n\nПісля викрадення ізраїльтяни півтора десятиліття витратили на пошуки монети, шукаючи її на чорних ринках антикваріату в Йорданії, Ізраїлі та Великій Британії. Зрештою її знайшли у США у 2017 році, коли монету планували продати на аукціоні.\n\nІзраїль передав США відповідну інформацію, і там монету конфіскували. З того часу почалася бюрократична тяганина, у якій Ізраїль мав довести походження монети.\n\nНаразі відомо про існування усього чотирьох монет такого штибу. Їх відчеканили під час єврейського повстання у 69 р. н. е. Тоді євреї повстали проти деспотичної римської влади, яка за сто років до того придушила єврейську незалежність. Повстання завершилося тим, що римляни у 70 р. н. е. знищили Єрусалим і вбили від кількох сотень тисяч до мільйона євреїв.",
    "«Ядерний клуб»: скільки боєголовок є в наявності у країн світу та скільки з них розгорнуті": "Росія в особі володимира путіна та кремлівських пропагандистів знову погрожує всьому світу ядерною зброєю. Путін заявив, що у відповідь на «зазіхання на територіальну цілісність» рф застосовуватиме для захисту «всі доступні засоби». У світі засудили небезпечну риторику диктатора, нагадавши, що ядерну зброю має не тільки росія, але переможця у такій війні не буде. Зараз до так званого ядерного клубу входять дев'ять держав: США, росія, Китай, Франція, Велика Британія, Індія, Пакистан, Північна Корея та Ізраїль (неофіційно). На інфографіці «Слово і діло» – порівняння їхніх ядерних потенціалів. Відразу обмовимося, точної статистики щодо кількості ядерних боєголовок немає – держави вважають за краще не розкривати ці дані. Тому можна оперувати лише приблизними оцінками міжнародних організацій.\n\nЗа оцінкою Федерації американських учених, станом на початок 2022 року у світі налічується сумарно 12,7 тисяч ядерних боєголовок. Понад 9,4 тисяч перебувають на військових складах, решту боєголовок було виведено з експлуатації, але вони все ще чекають на демонтаж.\n\nЗ 9 тисяч 440 боєголовок, які є на військових складах, близько 3 тисяч 730 розгорнуті у складі оперативних сил. Приблизно 2 тисячі американських, російських, британських та французьких боєголовок (із усіх розгорнутих) перебувають у стані підвищеної готовності та готові до використання у найкоротші терміни.\n\nНайбільший ядерний запас має росія – приблизно 5 тисяч 977 боєголовок, щоправда з них близько півтори тисячі знято з експлуатації або чекає на демонтаж. Розгорнуто у рф 1588 стратегічних боєголовок.\n\nНа другому місці США, які поступово скорочують свій ядерний потенціал, – 5 тисяч 428 ядерних боєголовок. Близько 1720 з них знято з експлуатації або підлягає демонтажу, 1644 – розгорнуто.\n\nСеред європейських країн ядерним арсеналом володіють лише Франція та Велика Британія. На озброєнні Франції є 290 ядерних боєголовок (280 розгорнуто), Британії – 225.\n\nНа озброєнні Китаю є 350 ядерних боєголовок. Майже однаковий ядерний потенціал у Пакистану та Індії – 165 та 160 боєголовок відповідно.\n\nІзраїль ніколи не підтверджував, але й не спростовував наявність ядерної зброї, ведучи політику «непрозорості». Але за оцінками експертів, країна має близько 90 ядерних боєголовок.\n\nПівнічна Корея з 2005 року відкрито веде програму створення ядерної зброї, а цього року офіційно проголосила себе ядерною державою. На озброєнні КНДР має 20 боєголовок.\n\nНагадаємо, за інформацією ЗМІ, США протягом кількох місяців відправляли до москви приватні повідомлення, попереджаючи керівництво росії про «серйозні наслідки», які потягне застосування ядерної зброї.\n\nВійськовий експерт вважає, що якщо Україна розгромить окупаційні війська та здобуде впевнену перемогу на полі бою, у росії можуть відібрати її ядерний арсенал.\n\nРаніше було названо три сценарії, як путін може застосувати тактичну ядерну зброю.",
    "Журналіст розповів, як у Ізраїлі реагують на використання РФ іранських дронів (відео)": "В Ізраїлі намагаються зрозуміти, що Іран отримав від Росії в обмін на БПЛА.\n\nІзраїль сприймає іранські безпілотники як серйозну загрозу.\n\nПро це в ефірі телемарафону Freedom розповів політичний і економічний оглядач Цві Зільбер.\n\nЗа його словами, іранські БПЛА припали дуже до речі російській армії в Україні.\n\n\"Ось тут вже з'являється корінний інтерес Ізраїлю бути до цих безпілотників ближче, тому що ці безпілотники і Ізраїлем сприймаються як дуже велика загроза. У нас є досвід, ми збивали такі безпілотники кілька разів. Один раз навіть їх перехоплювали, у нас є якісь системи\", - розповів він.\n\nЗібер вважає, що єдине чого їм не вистачає - практичного досвіду.\n\n\"Було кілька спроб надіслати нам БПЛА через Йорданію, було кілька спроб послати розвідувальні безпілотники, не ось ці дрони-камікадзе, на ізраїльську газову платформу в Середземному морі. І Ізраїлю цікавий цей досвід\", - зазначив журналіст.\n\nВін переконаний, що ізраїльські фахівці вже знаходяться в Україні, щоб \"промацати іранські дрони своїми руками\".\n\nТакож Зібер повідомив, що в Ізраїлі зараз намагаються зрозуміти, що Іран отримав від Росії в обмін на ці дрони.\n\n\"Я думаю, що Іран міг попросити такі речі як ядерні технології, ракетні технології, свободу дії на сирійсько-ізраїльському кордоні, де вони давно вже намагаються органзувати терористичні дії проти Ізраїлю, але у них це не виходило саме завдяки діям Ізраїлю\", - підкреслив він.\n\nВійськовий оглядач вважає, що сьогодні президент РФ Володимир Путін \"готовий віддати півцарства\", тому що на війні в Україні вирішується його доля.\n\nРаніше радник Офісу президента України Олексій Арестович повідомив, що Ізраїль проводить експертизу збитого в Україні іранського безпілотника.\n\nВас також можуть зацікавити новини:",
    "Знайшли найдавніші сліди вживання опіуму": "Фото: The Times of Israel\n\nВ Ізраїлі розкопали давній посуд зі слідами наркотичних речовин.\n\nУ Тель-Єгуді в центрі Ізраїлю в могильній ямі знайшли глечики XIV століття до н. е. Це найбільш раннє свідчення використання опіуму, повідомляє The Times of Israel.\n\nЧИТАЙТЕ ТАКОЖ: Розкопали поселення давніх християн\n\nОпіум зберігали у глечиках, імпортованих з Кіпру. На цьому місці знайшли також ханаанські могили пізнього бронзового віку.\n\nСтародавні люди використовували опіум у медичних, культових та ритуальних цілях.\n\n\"Це перший емпіричний фізичний доказ використання опіуму в Леванті в пізньому бронзовому столітті - і, я б сказала, навіть у Старому Світі\", - розповіла провідна дослідниця Ванесса Лінарес.\n\nМолоді волонтери на археологічних розкопках в центрі Ізраїлю знайшли 425 золотих монет. Вони пролежали у глиняному глечику 1100 років. Більшість монет відносяться до раннього ісламського періоду. Тоді регіон був частиною халіфату Аббасидів.",
    "Як змусити Іран перестати допомагати Росії, а Ізраїль зробити союзником України": "Через постачання Іраном зброї Росії (мова про безпілотники) для ведення війни українська сторона прийняла рішення позбавити посла Ірану в Україні акредитації та суттєво скоротити кількість дипломатичного персоналу посольства у Києві. При цьому президент України Володимир Зеленський заявив, що шокований відсутністю допомоги нам з боку Ізраїлю. Чи є ймовірність, що після таких дій Ірану – Ізраїль, який має вкрай складні відносини з цією країною, яка стала союзником Росії, почне надавати допомогу Україні? Як на ситуацію можуть вплинути ті самі США? Чи \"прилетить\" Ірану за такі дії? Портал \"Коментарі\" із цими питаннями звернувся до експертів.\n\nПрапори Ірану та Ізраїлю. Фото: з відкритих джерел\n\nНавряд чи можна розраховувати на отримання Україною якоїсь зброї з Ізраїлю\n\nДиректор Центру Близькосхідних досліджень Ігор Семиволос вважає, що наша влада – і президент, і МЗС – адекватно відреагувала на докази участі у війні проти України іранських безпілотників.\n\n\"Абсолютним є логічне позбавлення іранського посла акредитації. Це серйозний крок. Очевидно, що ситуація розвиватиметься. Як мінімум, можна очікувати на додаткові демарші з боку України. Навряд чи йтиметься про розрив дипломатичних відносин між офіційними Києвом та Тегераном. Але конкретні заяви та дії ще точно підуть\", – прогнозує Ігор Семиволос.\n\nЗа його словами, абсолютно зрозумілою є і реакція президента України на пасивну поведінку Ізраїлю.\n\n\"Ізраїльтяни продовжують, образно кажучи, сидіти на паркані. Ключові політичні сили цієї країни напередодні виборів намагаються уникати порушення української теми, – пояснює експерт. – Останнім часом з'явилися певні сигнали про те, що ізраїльські політики зондують ґрунт, стежать за тим, як тема російсько-української війни може бути цікава їм щодо отримання нових голосів. Наскільки це чуттєва тема ізраїльського суспільства. Але поки це виглядає саме промацуванням, не більше\".\n\nА тому констатує Ігор Семиволос навряд чи можна розраховувати на отримання Україною якоїсь зброї з Ізраїлю.\n\n\"Ходили чутки, що ізраїльтяни були не проти постачати нам антидронне обладнання. Але поки що це залишається на рівні чуток, – зазначає експерт. – Цікаво й те, як розвиватимуться події в самому Ірані, де останнім часом відбувається низка протестів. Внутрішній іранський порядок денний може відіграти значну роль у подальшому розвитку відносин між Києвом та Тегераном\".\n\nНастав час серйозно реагувати Білому дому\n\nПолітолог, експерт Аналітичної групи \"Левіафан\" Микола Мельник упевнений, що своїми заявами Володимир Зеленський намагається грати на протиріччях між Ізраїлем та Іраном. Показуючи: дивіться, Іран – союзник РФ і водночас – ворог України та Ізраїлю. І було б логічно, якщо Ізраїль підтримуватиме нашу країну у російсько-українській війні.\n\n\"Водночас слід розуміти, що у внутрішній політиці Ізраїлю не все так просто. Дуже довгий час там нав'язувалися тези, що Україна – це націоналістична держава з більшим відсотком антисемітизму у суспільстві. Чимало зусиль у цьому напрямі доклала російська пропаганда. Крім того, політики Ізраїлю змушені орієнтуватися на громадську думку усередині своєї країни. У тому числі на великий прошарок емігрантів з СРСР, з РФ, симпатії яких, у тому числі завдяки роботі роспропаганди, здебільшого на боці Кремля. Тож не думаю, що позиція Ізраїлю може серйозно змінитись – і він ледь не завтра почне підтримувати Україну\", – пояснює експерт.\n\nПитання, за словами експерта, і в тому, наскільки серйозними наслідками для Ірану обернеться фактично відкрите постачання озброєнь до РФ, що йде врозріз із політикою всього світу.\n\n\"Думаю, США зараз серйозно спантеличені. Політика, яку американці проводили на Близькому Сході останні 20 років, виявилася непослідовною. Кожна нова адміністрація Білого дому має свою позицію щодо того ж Ірану. Республіканці вводили жорсткіші санкції, демократи намагаються їх послабити. Іран почав розуміти, що краще якийсь час перечекати і спробувати домовитися з новою адміністрацією. Але зараз Білому дому доведеться реагувати, – вважає Микола Мельник. – Тим більше, що в оточенні Байдена там превалює думка про необхідність активної позиції США на світовій арені загалом та підтримки України зокрема. І кожний новий ворог України автоматично стає ворогом США\".\n\nПолітолог прогнозує посилення американських санкцій проти Ірану. Крім того, нагадує він, США мають чимало союзників на Близькому Сході, готових відкрито виступити проти Ірану. Це і Саудівська Аравія та, можливо, Ірак.\n\n\"Думаю, найближчими тиждень-два ми зрозуміємо, яка позиція перемогла у Вашингтоні: агресивна (санкції тощо) або примирлива (що буде помилкою)\", – резюмує Микола Мельник.\n\nЧитайте також на порталі \"Коментарі\" – стояти до останнього – Путін особисто не дозволив військам відступити із Херсона.\n\nПідписуйтесь на наш Telegram-канал, щоб першими дізнатися про найважливіші події!",
    "Новий рівень боєздатності. Ізраїль почне отримувати танк нового покоління Merkava 5": "Танк оснастять новими системами і датчиками, які дозволять швидше фіксувати, наводитися і знищувати цілі.\n\nRelated video\n\nУ 2023 році перші частини Армії оборони Ізраїлю почнуть отримувати основний бойовий танк Merkava 5 Barak. Про це повідомляє Army Recognition.\n\nMerkava 5 — це танк наступного покоління, який отримав назву Barak — блискавка на івриті. Він надійде до бронетанкового корпусу АТІ протягом 2023 року.\n\nВідмінність нового покоління від попереднього буде в багатьох системах. Barak отримав модернізовану систему активного захисту від ПТРК Trophy. Камера з круговим оглядом денного та нічного бачення. Командир танка отримає шолом, який матиме новий інтерфейс, як заявляється, схожий на шолом льотчика F-35.\n\n\"Меркава\" 5 отримає нову систему управління вогнем, яка дозволить швидко фіксувати, наводитися та уражати цілі. Він також матиме передовий захист радіоелектронної боротьби та систему обміну інформацією з іншими бойовими одиницями на полі бою.\n\nНині основним бойовим танком в Ізраїлі є Меркава, який виготовляється з 1979 року. Останні його модифікації Меркава 4 вже оснащуються активною системою захисту Trophy. Серійне виробництво Меркави 5 відкладалося на два роки через проблеми з бюджетом.\n\nНагадаємо, Польща закупить у Південної Кореї танки на 5,8 млрд доларів. Міноборони планує повністю відмовитись від радянських зразків озброєння.\n\nРаніше бійці 30 мехбригади ЗСУ захопили російський танк Т-80, який потрапив до рук військовим неушкодженим.",
    "Я шокований відмовою Ізраїлю надати Україні ППО – Зеленський": "Президент Володимир Зеленський здивований відмовою Ізраїлю надати Україні системи протиповітряної оборони (ППО) і наголошує, що ізраїльська сторона не допомогла українцям жодною зброєю.\n\nПро це він заявив в інтерв’ю французьким ЗМІ, передає NNS з посиланням на Укрінформ.\n\n“Я не знаю, що трапилося з країною Ізраїль, я в шоці, я не розумію, чому не можна було дати нам протиповітряну оборону… Ізраїль зі зброї нічого не дав, це не недостатньо, це нуль. Розумію, у них складна ситуація щодо Сирії, росії, але я дзвонив двом керівникам, двом прем’єр-міністрам Ізраїлю і просив дати ППО, вони казали, що вони захищають свої землі”, зазначив Президент.\n\nВін підкреслив, що, за даними розвідки, Ізраїль має контракти з деякими арабськими країнами щодо постачання “зброї, яка захищає небо”.\n\nЗеленський зауважив, що був здивований таким ставленням Ізраїлю, зважаючи, що вихідці з України серед інших будували цю державу, а нині в країні проживає мільйон людей з України.\n\nВодночас глава держави наголосив, що ізраїльське суспільство підтримує Україну.\n\n“Мої розмови з керівництвом Ізраїлю нічим не допомогли Україні. російські розмови з керівництвом Ізраїлю, я впевнений, повністю впливають на їх дії. А я вважаю Ізраїль великою державою, яка абсолютно незалежна в прийнятті рішень. І коли я знаю, що суспільна думка в ізраїльтян на стороні демократії і на стороні України, то, авжеж, якщо вони бояться нам дати ті чи інші технології щодо зброї, то, вибачте, у чому питання щодо ППО? Це – оборона, вона проти ракет, які летять на наших людей”, констатував Зеленський.\n\nПрезидент Володимир Зеленський раніше заявив, що питання посилення протиповітряної оборони залежить не від грошей, а від країн-виробників, які можуть надати потрібні комплекси.",
    "Німеччина веде переговори щодо купівлі протиракетної оборони в Ізраїлю": "Німеччина веде переговори щодо купівлі системи протиракетної оборони Arrow 3 у Ізраїлю в рамках зусиль Берліна щодо зміцнення своїх збройних сил після вторгнення Росії до України, заявив прем'єр-міністр Ізраїлю Яїр Лапід під час візиту до столиці Німеччини у понеділок.\n\nНімеччина збільшила свої військові витрати після того, як у лютому Росія ввела війська в Україну, а також доставила допомогу та важке озброєння до Києва у рамках міжнародної відповіді.\n\n\"Ізраїль... відіграватиме роль у створенні нових сил оборони Німеччини, в основному в галузі протиповітряної оборони\", - сказав Лапід журналістам, виступаючи разом з канцлером Німеччини Олафом Шольцем.\n\n«… це пов'язано з нашою повною прихильністю до безпеки Німеччини, безпеки Європи, здатності ліберальних демократій захищати себе», — додав він, передає Reuters.\n\nЛапід описав їхні переговори як такі, що ведуть до «можливої угоди в майбутньому», але відмовився назвати вартість. Шольц сказав, що Німеччина зміцнить свою оборону, купивши в майбутньому більше систем ППО, і назвав систему Arrow 3 «високоефективною пропозицією», але також відмовився вдаватися до подробиць.\n\nПерехоплювачі Arrow 3 призначені для польотів за межі земної атмосфери, де їх боєголовки відокремлюються, щоб стати супутниками-камікадзе або \"машинами для знищення\", які відстежують та врізаються у цілі. Такі висотні збитки призначені для безпечного знищення ядерних, біологічних або хімічних ракет, що наближаються.\n\nОдне джерело в уряді Німеччини повідомило агентство Reuters: «Так, є план купівлі Arrow 3, але нічого не підписано».\n\nДва лідери також обговорили спроби відродити ядерну угоду з Іраном 2015 року, при цьому Шольц закликав Тегеран не відкидати пропозиції, зроблені Європою.\n\nRelated video\n\nЛапід також мав відвідати місце проведення Ванзейської конференції 1942 року, де було викладено «остаточне рішення» — план нацистської Німеччини зі знищення євреїв — пізніше у понеділок.",
    "Досвід ізраїльського хайтеку: чому торгуватися на співбесіді — це звичайна практика": "Досвід ізраїльського хайтеку: чому торгуватися на співбесіді — це звичайна практика\n\nЦе другий матеріал із циклу про досвід ізраїльського ІТ, тобто хайтеку. The Gravity Agency опитало як спеціалістів, які давно живуть в Ізраїлі, так і тих, хто переїхав відносно нещодавно, щоб дізнатися, як влаштована індустрія та що з цього може запозичити українське ІТ, щоб продовжити свій розвиток навіть в умовах військового протистояння. У цьому тексті поговоримо про корпоративні цінності, work-life balance та процеси найму. Чи є в української та ізраїльської культури спільні риси, чи існує там культ роботи за межами стартапів та коли нормально «входити в ІТ».\n\nПопередній матеріал про культуру стартапів, методи залучення інвестицій та передумови швидкого розвитку індустрії читайте за посиланням.\n\nПро мотивацію, work-life balance та вік входження у IT\n\nКирило, Senior Devops Engineer, інфраструктура crypto: абсолютно нормально в Ізраїлі «увійти в IT» після 30, тому що ти банально хочеш заробляти більше грошей – та чесно сказати про це на співбесіді, не вигадуючи мотивацію, якої ти не маєш. Треба позбавлятися від стереотипів про це у спільноті, це тільки стримує приток хороших кадрів.\n\nВ Ізраїлі, до речі, доволі непогано з work-life balance: ти пішов, відробив свій час та пішов додому. Всі розуміють, що в тебе є якісь справи, крім роботи.\n\nПоліна, QA Engineer: в Ізраїлі абсолютно нормально підійти до керівника та сказати «мені на годинку-дві потрібно до стоматолога». І всі поставляться до цього з розумінням.\n\nЄвген, Senior DevOps Engineer: головне — щоб це не впливало на твою роботу. Якщо ти виконуєш поставленні завдання, люди не будуть зважати на те, чи підеш ти сьогодні раніше.\n\nА що стосується більш пізнього віку входження в IT, ніж в Україні: тут взагалі життя починається доволі пізно.\n\nЯк було ще за часів СРСР:\n\nти закінчив школу,\n\nпішов в універ,\n\nтреба одразу йти на роботу.\n\nІ цю модель успадкувало багато країн. В Ізраїлі, по-перше, обов’язкова військова служба. Також тут популярний gap year – це час після навчання, коли ти шукаєш себе. Відпочиваєш, подорожуєш, випробовуєш себе у різних сферах.\n\nОсобисто моя історія: спочатку було навчання, потім армія, а потім я певний час особливо нічим не займався або працював у кав’ярні, бо хотів навчитися робити каву. І «вкотився» у хайтек доволі пізно.\n\nЛюдям не важливо, скільки тобі років. Більшість працівників моєї компанії – це люди 35+. Початок будь-якої кар’єри в Ізраїлі починається набагато пізніше, ніж в багатьох країнах.\n\nПоліна, QA Engineer: тут ніхто не буде дивитися на тебе з осудом на співбесіді, якщо ти жінка, тобі за 30-ть і не маєш дітей. Тобі 35? Шукаєш роботу? Тільки роздумуєш над створенням сім’ї? Але маєш гарні знання? Чудово, ласкаво просимо.\n\nПро diversity та толерантність\n\nКирило, Senior Devops Engineer, інфраструктура crypto: взагалі американська модель впливає на Ізраїль з кількох сторін. Є негативні моменти: так, у стартапах люди інколи працюють понаднормово, є певний культ роботи заради роботи. Але є і позитивні моменти. Компанії тут доволі прогресивні. Тут не може бути відкритого сексизму або гомофобії.\n\nПоліна, QA Engineer: при прийомі на роботу ти маєш пройти anti-harassment policy та підписати, що ти розумієш і приймаєш ці правила. Ця процедура не одноразова: вона повторюється щорічно.\n\nКирило, Senior Devops Engineer, інфраструктура crypto: раніше в індустрії було 33% жінок, зараз цей відсоток трохи впав за часи коронавірусу.\n\nІснує статистика по всьому світу, що жінки отримують менше грошей, ніж чоловіки на тих же самих посадах. Тому існують також і різноманітні програми та ініціативи, які мають на меті виправити цей розрив.\n\nПро найм, вплив ковіду та перегрів ринку\n\nКирило, Senior Devops Engineer, інфраструктура crypto: кількість співбесід дуже залежить від типу компанії. Якщо це якійсь світовий гігант, ти, звичайно, будеш проходити дуже довгий процес з великою кількістю співбесід. Якщо ти влаштовуєшся у маленький стартап, ти можеш це зробити буквально за тиждень.\n\nАле якщо ти працюєш на компанію, яка зростає, найм може зайняти місяць. Приблизно стільки ж займає залишити стару роботу. Зазвичай співбесіди 4: це розмова з рекрутером, твоїм майбутнім керівником, потім – його керівником, і наостанок ти спілкуєшся з рекрутером, з яким обговорюєш деталі. На цьому етапі інколи починаються торги – тобі надсилають офер, а ти кажеш «я хочу більше грошей».\n\nЄвген, Senior DevOps Engineer: можна торгуватися за все. За розмір монітору, кількість відпускних та багато усього іншого. Тут люблять торгуватися.\n\nКирило, Senior Devops Engineer, інфраструктура crypto: в мене є смішна історія про те, як я торгувався на минулому місці роботи. Я сказав, що для мене важливо приходити об 11. На це погодилися надзвичайно легко. Але коли за 2 роки настав час підвищувати мені зарплатню, мене здивовано запитали: «А чому весь цей час ти був записаний лише на 90% ставки?» При цьому я працював стандартні 8 годин, мій робочий час не був зменшений.\n\nЄвген, Senior DevOps Engineer: це класичні ізраїльські манси.\n\nВзагалі тут є тренди до «гонки бонусів», але слід зрозуміти, що багато стартапів не можуть прийняти у ній участь та зацікавлені саме у людях, які приходять суто працювати.\n\nДуже багато залежить від того, що людина шукає. Якщо вона шукає fancy place з 20 видами морозива на кухні, вона це знайде. Якщо вона шукає маленьку сімейну компанію – теж. Великі технологічні гіганти – теж, будь ласка.\n\nОльга, DevOps: у мене зазвичай співбесіди проходили наступним чином: спочатку розмова з рекрутером телефоном, потім відеозустріч із потенційним менеджером (на цьому етапі зазвичай розмова йде тільки про досвід), далі технічна розмова із менеджером команди та менеджером департаменту, і потім вже, власне, офер.\n\nВзагалі з наймом тут особливо не поспішають, як і з усім іншим. Першого дзвінка можна чекати місяць. Потім трошки швидше вже, від першої розмови до отримання офера, процес займає десь 2-3 тижні.\n\nЗараз міняю місце роботи, і від свого менеджера чую, що складно знайти людей, є невеликий bubble і вакансій більше, аніж людей. Тому роботу знайти доволі легко, але емігрантам бажано мати досвід у місцевих компаніях.\n\nЗаохочують прийняти офер тут різними плюшками: акції, оплата харчування, оплата трансферу, бонуси, подарунки на кожне свято та інше. Але головне не бенефіти, а те, що робота в хайтеці в принципі престижна, незалежно від твоєї посади. В Україні я працювала системним адміністратором десь 3 роки, прикро було, що у нас адмінів не дуже вважають за працівників айті і платять копійки. А в Ізраїлі і адміни, і техпідтримка дуже добре оплачуються. Ще дуже відрізняються очікування. Коли мене брали молодшим адміном в Києві, очікували, що я сама розберусь і буду приносити користь з першого дня. Тут зазвичай перші два місяці, а то і більше, йдуть просто на навчання та тренування нового робітника (навіть якщо людина з великим досвідом).\n\nНу і те, що у нас я робила одна як адмін, в Ізраїлі розподілено на декілька відділів: devops, адміни і техпідтримка.\n\nПро те, як оплачується технічна підтримка: NOC або перша лінія саппорту – десь 13-14 тисяч шекелів (але це парт-тайм 3-4 дня на тиждень, і такі суми платили 2 роки тому, зараз, можливо, трохи більше) [$3800 — прим. ред.].\n\nРоман, Software Engineer: слід зазначити, що під час ковіду усі «ремоутили», а зараз компанії все-таки хочуть бачити людей у офісі, тому пропонують гібридний графік. Це фіксовані 3 дні в офісі та 2 – де хочеш. З прикольних бонусів можу відмітити те, що багато компаній дають $300 на харчування. Тому немає такого, що одні програмісти йдуть в ресторан, а інші – з судочками.\n\nОсновні параметри в офері: бенефіти, стоки, зарплатня. Бенефіти тут цінують більше, ніж в Україні (страховка, їжа, оплата інтернету, безкоштовний спорт). Офіс – важливий параметр для багатьох, тут вони зазвичай дуже круті.\n\nМаксим, Senior Dev, менеджер з найму: взагалі найм багаторівневий: це перегляд CV, 2 технічних інтерв’ю, 2 розмови для перевірки culture fit.\n\nПісля корони особливо відчувається нестача у працівниках. Як це вирішується? У тому числі і завдяки найму українців. Також багато працюємо зі Східною Європою загалом, рідше – з Південною Азією.\n\nТренди до того, щоб заохочувати людей виключно бонусами є, але не всі компанії зрозуміли, що це працює проти них – і ті, хто не зрозумів, наразі мають певні проблеми. Підхід до наймання людей має бути більш виважений: якщо ти хочеш отримати працівника, який зацікавлений саме у роботі, який буде працювати у твоїй компанії достатньо часу, ти маєш зацікавити його чимось, крім бонусів.",
    "В Україні вперше з початку війни помічено відомого політика з Ізраїлю": "Ексмер Єрусалиму Нір Баркат провів зустріч із головним рабином України — це перша публічна поява відомого ізраїльського політика у Києві з моменту повномасштабної війни\n\nRelated video\n\nУ Києві помічено ексмера Єрусалима Ніра Барката, який провів зустріч з головним рабином України Моше Асманом. Про це повідомляє журналіст Шимон Бріман у фейсбуці.\n\nВперше за весь час повномасштабної війни з РФ в Україні помічено відомого ізраїльського політика. Як зазначає Бірман, Барката помітили в київському готелі разом із головним рабином України Моше Асманом. Перед приїздом до столиці Нір Баркат відвідав зруйновані Бучу та Ірпінь. Журналіст стверджує, що найближчими двома днями в ексмера Єрусалима намічено дві зустрічі з першими особами України.\n\n\"Я не знаю причин і планів цього візиту, але наголошую на хронологічній послідовності: тільки вчора, 7 вересня о 13 годині в Єрусалимі відбулася зустріч рабина Моше Асмана з експрем'єром і лідером Лікуда Бібі Нетаніягу, і вже в ніч на 8 вересня один із провідних лікудників вилетів літаком у бік кордону з Україною\", — пише Бірман.\n\nТакож він зазначає, що в Україну приїжджає багато політиків із провідних країн Заходу. Один з останніх таких візитів — приїзд держсекретаря США Ентоні Блінкена. Водночас з Ізраїлю від початку російського вторгнення не було жодного міністра в Україні. Також ніхто безпосередньо не спілкувався з українськими лідерами. Останній контакт був у прем'єр-міністра Лапіда із президентом Зеленським 1 вересня. Однак за твердженням Бірмана, розмова була недовгою, \"сторонам не було про що говорити\".\n\nНагадаємо, 2 вересня головний рабин України зустрівся з президентом Ізраїлю Іцхаком Герцогом, щоб переконати його у збільшенні обсягів допомоги Україні.\n\nРаніше оглядач Надав Еяль заявив, що Ізраїль продає Україні нелетальну зброю.",
    "Ізраїль обговорить ядерну угоду з Іраном": "Розвідслужби Ізраїлю готові діяти проти Ірану для захисту інтересів країни\n\nКерівник ізраїльської розвідслужби «Моссад» Давид Барнеа вирушить до Вашингтона цього тижня, щоб запропонувати Ізраїлю відновити угоди з Іраном щодо ядерної зброї. Про це повідомляє Ynet.\n\nВізит запланований на 31 серпня. Очікується, що Барнеа виступить у Сенаті США перед однією з його комісій.\n\nВін також заявив, що розвідслужби Ізраїлю готові діяти проти Ірану для захисту інтересів країни, попри те, що західні країни можуть незабаром домовитися з Тегераном про відновлення дії ядерної угоди.\n\nНа думку представників Ізраїлю, санкції проти Ірану слід посилити та створити реальну загрозу військових дій після того, як переговори у Відні про повернення до ядерної угоди 2015 року не дали результатів.\n\nНагадаємо, Іран і шість держав, серед яких Німеччина, Франція та Британія, уклали у 2015 році Віденську ядерну угоду, яка закликала до обмеження іранської програми збагачення урану в обмін на скасування міжнародних санкцій.\n\nРаніше представник Держдепартаменту США Нед Прайс повідомив, що Сполучені Штати Америки готові задіяти будь-які інструменти, щоб не допустити створення ядерної зброї Іраном.",
    "На Західному березі знову відбулися сутички між силами Палестини та Ізраїлю": "На Західному березі річки Йордан у четвер знову відбулися сутички між силами Палестини та Ізраїлю. Палестинське МОЗ заявило, що загинув 17-річний хлопець, пише Reuters.\n\nЗіткнення посилилися в останні місяці на тлі того, що Ізраїль став ретельніше проводити рейди після серії смертельних вуличних нападів палестинців.\n\nВійськові Ізраїлю заявили, що їхні солдати потрапили під обстріл біля Дженіна – району частих вторгнень, коли вони проводили рейди по будівлях палестинців, підозрюваних у нападах, що відбулися вчора. Внаслідок учорашніх зіткнень загинули ізраїльський офіцер та двоє палестинських бойовиків.\n\nВійськові заявили, що \"озброєні підозрювані кидалися коктейлями Молотова\" та стріляли в солдатів, тож вони \"відкрили вогнь у відповідь по підозрюваних\".\n\nНагадаємо, 1 вересня МОЗ Палестини заявило про загибель двох громадян після зіткнень зі збройними силами Ізраїлю на Західному березі. Військові підтвердили загибель двох палестинців у ході нічних операцій на Західному березі. У їхній заяві зазначено, що в одному випадку солдати відповіли на розгін \"насильницьких заворушень\", під час яких кидали каміння та пляшки із запальною сумішшю, а в таборі біженців у Наблусі військові відкрили вогонь після того, як стріляти почали у них.",
    "Битва за Україну. День двісті чотирнадцятий": "ЗСУ знищили 8 дронів-камікадзе іранського виробництва, штаб та склади боєприпасів окупантів\n\nНавіть у Сербії не визнають результати псевдореферендумів в окупованих регіонах України. Звільнена з російського полону захисниця Азовсталі медик Мар'яна Мамонова народила дівчинку. Переможемо!\n\nМи зібрали для вас інформацію про двісті чотирнадцятий день війни по рубриках. Деякі факти прокоментовані УКРІНФОРМОМ.\n\nТОР 5 ЦИТАТ\n\nВолодимир Зеленський, президент України: «Ми відповідаємо агресору на всі удари... І не дозволимо окупанту залишитися непокараним. Кожен убивця і кат буде притягнутий до відповідальності за те, що накоїв проти українців».\n\nДжейк Салліван, радник президента США з національної безпеки: «Ми публічно заявляли, що Сполучені Штати рішуче відреагують, якщо росія застосує ядерну зброю, і що ми продовжуватимемо підтримувати Україну в її зусиллях із захисту своєї країни та її демократії».\n\nЛіз Трасс, прем'єр-міністр Британії: «Ми не повинні слухати його (путіна – ред.) брязкання зброєю та надумані погрози. Натомість нам потрібно продовжувати вводити санкції проти росії та продовжувати підтримувати українців».\n\nАндрій Єрмак, керівник Офісу президента: «У світі, просоченому російською пропагандою та дезінформацією, мало незаперечних істин. Але ясно одне. Ізраїль та Україна ведуть ту саму війну – війну проти терористів, які прагнуть знищити цілий народ…ми закликаємо Ізраїль також задуматися та зробити більше, щоб допомогти Україні захистити свій спосіб життя та життя як таке».\n\nОлаф Шольц, канцлер Німеччини: «Ми підтримуємо Україну. Ми робимо це таким чином, щоб не довести до того, що це стане війною між росією та НАТО, тому що це було б катастрофою».\n\nБОЙОВІ ДІЇ\n\nГенштаб: оперативна інформація на 18:00 25 вересня 2022 р.\n\n- Сили оборони відбили ворожі атаки в районах н/п Соледар, Виїмка, Курдюмівка, Зайцеве, Новомихайлівка, Первомайське та Павлівка.\n\n- Авіація Сил оборони України завдала 21 удар. Підтверджено ураження 14 районів зосередження живої сили і військової техніки противника та 7 позицій зенітних ракетних комплексів.\n\nЗСУ знищили:\n\n- штаб російських окупантів на Миколаївщині та ворожий штурмовик Су-25 на Херсонщині - Сергій Братчук, речник Одеської ОВА.\n\n- два склади боєприпасів і пункт управління військових рф на Херсонщині – ОК «Південь».\n\nЗСУ знову нанесли удари по Антонівському мосту – Андрій Цаплієнко, військовий кореспондент.\n\nЗа добу українські військові знищили 8 дронів-камікадзе іранського виробництва, які збивають різними видами зброї - Юрій Ігнат, речник командування Повітряних сил ЗСУ.\n\n«УКРІНФОРМ»: Ще один дрон-камікадзе «Shahed-136» знищили у небі над Миколаєвом. Дрони-камікадзе, які були застосовані проти Одеси керовані та можуть змінювати траєкторію під час атак.\n\nУ Херсоні точковим ракетним ударом знищено готель, де жили окупанти - знищено екс-регіонала колаборанта Олексія Журавко – Юрій Соболевський, перший заступник голови Херсонської обласної ради.\n\nНа Луганщині багато «бавовни»: горить «виборча дільниця» та злітають у повітря ворожі склади - Сергій Гайдай, голова ОВА.\n\nНа Херсонщині окупанти проклали трубопровід для перекачування пального - Наталія Гуменюк, речниця ОК «Південь».\n\nПРАВДА ПРО ВІЙНУ\n\nВійська рф від початку повномасштабного вторгнення вбили в Україні 391 дітину, ще 773 завдали поранень.\n\nВід початку повномасштабного вторгнення - 43 рятувальники загинули, 149 отримали поранення, а 8 потрапили у полон до ворога – ДСНС.\n\n2,5 тисячі українців досі у полоні рашистів - Ірина Верещук, очільниця мін реінтеграції.\n\nПсевдореферендуми на тимчасово захоплених росіянами українських територіях проводяться для створення потрібної картинки на телебаченні. «Підбили підсумки» іще на початку вересня – СБУ.\n\nКримчани не можуть втекти від мобілізації, їх не пускають до сусідніх країн – Рефат Чубаров, голова Меджлісу кримськотатарського народу.\n\n«УКРІНФОРМ»: Наразі лише за 2 дні окупанти видали 1,5 тисяч повісток кримським татарам. Не дивно, що окупаційний глава Криму Сергій Аксьонов оголосив про закінчення мобілізації в Криму. В ОП заявили, що це є «справжнім геноцидом за етнічною ознакою, мета якого – зачистити території від нелояльного населення».\n\nСитуація в регіонах:\n\n- На Донеччині - 2 загиблих, 8 поранених.\n\n- У Запоріжжі внаслідок прильотів 3 поранених, є руйнування об’єктів інфраструктури.\n\n- На Одещині внаслідок атаки ворожими дронами-камікадзе, загорілася адмінбудівля в центрі міста.\n\n- На Херсонщині внаслідок обстрілів є руйнування цивільної інфраструктури та поранені мирні жителі.\n\nУКРАЇНА\n\nПрезидент Зеленський опинився на першій сходинці списку 50 найвпливовіших євреїв світу 2022 року за версією ізраїльського видання The Jerusalem Post.\n\nДо Умані прибули вже понад 23 тисячі паломників-хасидів на зустріч юдейського нового року Рош га-Шан на могилі цадика Нахмана.\n\n«УКРІНФОРМ»: Святкування Рош га-Шана триватиме дві доби - з вечора 25 по вечір 27 вересня.\n\nМінреінтеграції запустило чат-бот для охочих евакуюватися з окупованих територій - Minre_1548_Help_Bot.\n\nЗвільнена з російського полону захисниця Азовсталі, медик Мар'яна Мамонова, народила дівчинку - Олександр Третяк, мер Рівного.\n\n«УКРІНФОРМ»: Мрія здійснилася. У полоні Мар'яна хотіла лише одного, щоб народити дитину в Україні, не в полоні рашистів, а на своїй землі. Поздоровляємо!\n\nПрийом повторних заявок від ВПО (внутрішньо переміщена особа) на виплати продовжать до 1 грудня – Мінреінтеграції.\n\n«УКРІНФОРМ»: Щоб подати повторну заявку, необхідно прийти особисто до органу соцзахисту та написати ще одну заяву. Або ж надіслати її поштою. Не зволікайте, черги великі.\n\nУ Бучі Київської області 52 родини військовослужбовців стали власниками нових квартир -Олексій Кулеба, голова Київської ОВА.\n\nЕКОНОМІКА\n\nЗ одеських портів вийшло ще сім суховантажів, які доставлять українське збіжжя «зерновим коридором» - Мінінфраструктури.\n\n«УКРІНФОРМ»: Загалом з українських портів вийшло вже 218 суден з 5 млн зерна.\n\nУкраїна зможе пройти опалювальний сезон, якщо буде раціонально використовувати газ для опалення - Олексій Рябчин, радник голови компанії НАК «Нафтогаз України».\n\nНа українців очікує чергове подорожчання продуктів, у тому числі борщового набору, молочного та яєць - Олексій Дорошенко, директор Асоціації постачальників торговельних мереж.\n\n«УКРІНФОРМ»: Багато що в ціноутворенні залежить від курсу долара. А він – самі знаєте…\n\nНародна депутатка Ніна Южаніна закликала не знижувати видатки на освіту у Бюджеті-2023.\n\n«УКРІНФОРМ»: У проекті бюджету видатки на освіту зменшили на 30,6 млрд грн.\n\nСВІТ: ДОПОМОГА, САНКЦІЇ\n\nСША вже найближчими днями оголосять про новий пакет санкцій проти рф через проведення «референдумів» на окупованих російськими військами територіях України - Джейк Салліван, помічник президента США з національної безпеки.\n\nСербія не визнає результати «референдумів» на окупованих українських територіях – Нікола Селакович, голова сербського МЗС.\n\nКитай та Індія закликали припинити війну в Україні шляхом переговорів, не надавши потужної підтримки традиційному союзнику росії - The Guardian.\n\nУ восьмому пакеті санкцій ЄС проти росії, ймовірно, не буде обмеження цін на нафту. Швидше за все, будуть санкції щодо хімікатів, машин, сталеливарної продукції - Рікард Йозвяк, брюссельський кореспондент Радіо Свобода.\n\nРакета-носій Falcon 9 вивела на орбіту чергову партію з 52 супутники для поповнення орбітального угрупування глобальної мережі інтернет-покриття системи Starlink - компанія-розробник SpaceX.\n\nАльтернатива російському газу: французька TotalEnergies вкладе $1,5 млрд в газовий проєкт у Катарі - DW.\n\nАвтовиробник Mazda розглядає можливість припинення виробництва в росії через перебої в ланцюзі постачання, спричинені війною в Україні - Nikkei.\n\n«УКРІНФОРМ»: Це відбувається після того, як компанія Toyota оголосила про вихід з росії. Nissan Motor та Mitsubishi Motors також призупиняють роботу в рф.\n\nНідерланди не висилатимуть росіян, які тікають від мобілізації - NOS.\n\n«УКРІНФОРМ»: Чехія також оголосила, що прийматиме громадян росії, які тікають від мобілізації. Країни Балтії і Польща стурбовані, що відкриття дверей для росіян може дозволити путінським оперативникам потрапити до ЄС.\n\nВОРОГ\n\nОкупантам не місце в цивілізованому світі: Міжнародна федерація санного спорту (FIL) ухвалила рішення безстроково відсторонити росію від міжнародних змагань у санному спорті.\n\n«УКРІНФОРМ»: рф намагалася через суд відновити участь та 3 грудня новий сезон Кубку світу з санного спорту все одно відбудеться без участі російський спортсменів.\n\nРосійським національним збірним заборонили виїзд за кордон для участі в тренувальних зборах та змаганнях – ТАСС.\n\n«УКРІНФОРМ»: Тож спортсменів – на м’ясо! Все одно їм ніде не дозволяють брати участь в змаганнях. Повістки з військкомату вже отримали декілька співробітників російського футбольного союзу (РФС). Втім, з 26 вересня в кремлі можуть взагалі заборонити чоловікам виїзд за кордон із росії.\n\nЗа пів року повномасштабної війни росія продала енергоресурсів на $158 млрд - Герман Галущенко, міністр енергетики України.\n\n«УКРІНФОРМ»: Оце й сумно... Отакою для декого можлива війна - тільки «з комфортом»\n\nУ 34 російських містах на акціях протесту проти мобілізації, проведених у вихідні, на 13:30 (час московський, збігається з київським) 25 вересня, затримали більш як 820 осіб, трохи менше половини з них у москві – 391 - ОВС-Інфо.\n\n«УКРІНФОРМ»: У Дагестані вдруге за чотири дні мешканці перекрили федеральну трасу. Вони й справді можуть?\n\nДля бурятів, що тікають від мобілізації, організували евакуаційні автобуси до Монголії\n\n- Александра Гармажапова, президентка Фонду «Вільна Бурятія».\n\n«УКРІНФОРМ»: 23 вересня колишній президент Монголії Цахіагійн Елбегдорж закликав бурятів і калмиків не воювати в Україні та втекти від мобілізації до Монголії.\n\nУ неділю в Калінінградській і Ленінградській областях росії, а також у Мордовії невідомі підпалили військкомати – росЗМІ.\n\nАлла Роєнко, Київ",
    "Навчання під звуки повітряних тривог. Чи зможе Україна скористатися з досвіду Ізраїлю. Еспресо.Захід": "За кілька днів розпочинається новий навчальний рік. Не встигли діти, їхні батьки та вчителі оговтатися від пандемії й карантинних обмежень, як постали перед новим, більш серйозним викликом - повномасштабною війною. Як в таких надскладних умовах організувати якісний освітній процес і чи це взагалі можливо?\n\nСьогодні часто наводять приклад Ізраїлю, де в разі ракетних обстрілів родини ховаються у спеціальних кімнатах зі стінами з армованого бетону, віконними рамами з металу й облаштованою вентиляцією на випадок, якщо противник раптом вирішить застосувати хімічну зброю. У старих будинках, на етапі будівництва яких не передбачалося створення таких укриттів, функціонує одне сховище на кілька будинків. Процес переміщення в захищене від “прильотів” місце відпрацьований до автоматизму і займає приблизно хвилину: що в приватному секторі, що на робочих місцях, що в навчальних закладах. Якщо ситуація в місті чи країні загострюється, школи автоматично переходять на “дистанційку”. Дискусії на цю тему не ведуться, адже безпека дітей - на першому місці. Ізраїль піддається масованим ракетним обстрілам вже понад 70 років. У таких умовах виросло й вивчилося не одне покоління.\n\nВ Україні повномасштабна війна триває пів року, з яких половина припала на літні канікули. Тож досвіду організації навчального процесу в таких умовах ми ще не напрацювали. І тут у пригоді міг би стати досвід, здобутий під час пандемії COVID-19, коли українські освітні заклади змушені були по кілька разів на рік переходити на онлайн-навчання. В умовах, коли інтернет на територіях, які контролює український уряд, працює практично безперебійно, а “прилетіти” може в будь-яку школу в будь-якій області, дистанційне навчання могло б стати альтернативою традиційному, за партами. Проте в уряді вирішили, що цьогоріч воно буде змішаним.\n\nТі школи, які встигли облаштувати укриття, продовжать освітній процес у звичному форматі. Якщо місць у сховищах не вистачатиме, діти вчитимуться позмінно. Якщо безпечного місця, де учні можуть пересидіти повітряну тривогу взагалі немає або якщо активізуються обстріли району чи області, школярів переведуть на онлайн навчання. Проте в будь-якому разі остаточне рішення - за батьками. А думки діляться 50х50. Половина батьків виступає за офлайн, адже вдома - спокійніше й безпечніше. Половина вимагає відновлення повноцінного навчання в школах, бо або не мають на кого залишити своїх нащадків, або вважають, що знання, які дитина здобуває дистанційно, суттєво поступаються за якістю тим, які б вона здобула очно. Крім того, дітям, на думку противників онлайн навчання, щоб повноцінно розвиватися, потрібно \"наживо\" спілкуватися з ровесниками та вчителями. А третій рік на “дистанційці” позбавляє їх такої можливості, та й загалом негативно впливає на психологічний стан.\n\nЖурналістка \"Еспресо.Захід\" поспілкувалася з експерткою з безпеки дітей, засновницею навчальних проєктів Оленою Лізвінською та шкільним психологом Мартою Штойко, щоб дізнатися, як вони ставляться до навчання під звуки повітряної тривоги, чи справді онлайн-заняття поступаються офлайн-урокам і який варіант організації навчального процесу в умовах великої війни був би оптимальним.\n\nОлена Лізвінська: \"Якщо діти не дійдуть до укриття швидше, як за дві хвилини, вважайте, що укриття немає\".\n\nВ Ізраїлі педагоги успішно проводять заняття в бомбосховищах. Діти звикли, вчителі звикли. Україна могла б перейняти цей досвід, адже коли війна закінчиться нашою перемогою, агресивний і непередбачуваний сусід нікуди не дінеться.\n\nПропоную визначитися з поняттями. Тих захисних споруд, які зводилися в 1950-х роках і можуть витримати пряме влучання авіабомби чи артилерійського снаряда, на всю країну - не більш ніж 10% від загальної кількості захисних споруд. Те, що ми називаємо бомбосховищами, - це прості укриття, які можуть захистити лише від куль, осколків, уламків будівель та битого скла. Наприклад, паркінг у сучасному житловому комплексі. Або підвал будинку з міцним фундаментом, зданий в експлуатацію 50-70 років тому, коли ще дотримувалися певних державних стандартів, і за яким, підкреслю, весь цей час доглядали та підтримували його в належному стані.\n\nАбо станція метро.\n\nТак, це найбільш надійне укриття. Проте не станції \"Оболонь\" чи \"Мінська\" в Києві, бо вони розташовані близько до поверхні землі, хоча, звісно, глибше, ніж підземні переходи. Ідеальне укриття - станції \"Хрещатик\", \"Університет\" та \"Арсенальна\" (остання, до речі, розташовується на глибині більш як 105 м і вважається найглибшою у світі. - ред.).\n\nМи могли б почати будувати бомбосховища.\n\nКоли країна перебуває в стані війни? Ні, це нереально.\n\nМіністерство освіти та науки звітує, що до очного навчання готові 59% українських шкіл - саме така кількість закладів освіти облаштувала захисні споруди. Найкраще з цим завданням впорався Київ, а також Львівська й Чернівецька області.\n\nПерше питання. На якій відстані розташовуються ці укриття? Якщо діти не дійдуть туди швидше, як за дві хвилини, вважайте, що сховища поряд з навчальним закладом немає. Багато укриттів розташовуються не у приміщеннях шкіл, а деінде поблизу, на відстані від 200 до 1000 м. А за нормами ДСНС, це може бути максимум 500 м (хоча рекомендується до 100 м).\n\nДруге питання - місткість цих сховищ. Може виникнути ситуація, що туди прийдуть не тільки діти зі школи, а й жителі багатоповерхівок, розташованих поряд, а також люди без конкретного місця проживання. Так було під час активної фази війни у Києві. Тепер уявіть: сирість, холод, адже це буде осінь-зима і збудники інфекцій, які циркулюють в цих підвалах (грипу, COVID-19, туберкульозу). У нас не такий клімат, як в Ізраїлі. Укриття не обігріваються. Дітям потрібно буде змінити взуття, одягнути верхній одяг. Саме тільки приготування до евакуації займе багато часу.\n\nКраще б ті бюджети, які витрачаються на фарбування укриттів, де протікають труби, а стіни вкриті цвіллю, витратили на розробку якісного онлайн-продукту. Бо пізніше ми зіштовхнемося ще з однією серйозною проблемою - мікозами (грибковими захворюваннями) у дітей та дорослих.\n\nТих захисних споруд, які зводилися в 1950-х роках і можуть витримати пряме влучання авіабомби чи артилерійського снаряда, на всю країну - не більш ніж 10% від загальної кількості захисних споруд. Те, що ми називаємо бомбосховищами, - це прості укриття, які можуть захистити лише від куль, осколків, уламків будівель та битого скла.\n\nІ нарешті третє - організація освітнього процесу в таких умовах. Пролунав сигнал повітряної тривоги. Діти з вчителем спустились в підвал. Тривога може тривати від 15 хвилин до двох годин. Діти прийшли до школи на 9.00, до 11.00 просиділи в укритті. Тільки вийшли звідти - знову тривога (в Києві були тривоги з інтервалом у п'ять хвилин). \"Наша пісня гарна, нова\". Цілий день просиділи в сховищі. Що вивчили? Нічого.\n\nТа попри це, багато батьків виступають за відновлення офлайн навчання в школах.\n\nЗапитайте їх: вони ХОЧУТЬ віддати свою дитину до школи чи МУСЯТЬ? В більшості випадків ви почуєте: \"Мусимо, бо треба працювати\". Годувати родину, платити за комуналку, а внутрішньо переміщеним українцям - ще й винаймати житло.\n\nПриклад. Тато працює в Державній службі надзвичайних ситуацій, мама - лікарем на “швидкій”. Батьки не можуть цілодобово перебувати поряд з дитиною, бо працюють подобово і не мають з ким її залишити. Тому головний їхній клопіт - як швидше прилаштувати дитину в дитсадок чи відправити до школи. Про навчання не йдеться. Йдеться про догляд.\n\nЯкби ви провели опитування серед батьків, чи звільнився б хтось із них з роботи, якби держава виплачувала їм кожного місяця, скажімо, по 15 тисяч гривень, припускаю, що 95% сімей розглянуло б таку пропозицію. А ті, які б відкинули, то це тільки тому, що їхня дитина не знаходить собі місця у чотирьох стінах: їй потрібно на вулицю, їй необхідне спілкування і т.д.\n\nАле є батьки, які мають на кого залишити дитину, вона у них - не гіперактивна, та попри до самої ідеї онлайн навчання ставляться негативно.\n\nБо вважають, що у підвалі школи їхня дитина перебуватиме у більшій безпеці, ніж у квартирі. Проте скупчення великої кількості дітей в освітніх закладах (дитсадках, школах, вишах) однозначно пов'язано з більшими ризиками. Під час COVID-19 ми сиділи по домівках, а під час повномасштабної війни, коли невідомо, що, коли й де рване, дружно готуємося до офлайну. Я сама є мамою школярів і розумію, що дітям потрібне спілкування. Проте якщо дитина залишиться живою, вона все це надолужить. Якщо ж, наприклад, втратить кінцівку, зробити їй це буде набагато важче. Не кажучи про те, що дитина загине. Чи варто ризикувати життям дитини заради знань з алгебри, фізики та біології? У мене, як у мами, є відповідь на це питання. Однак кожен з батьків мусить самостійно прийняти рішення.\n\nАртилерійський снаряд може не долетіти до стратегічної цілі й впасти як в житловому масиві, так і влучити у навчальний заклад.\n\nСкажіть, що легше: евакуюватися з однією дитиною чи організувати оперативне переміщення в безпечне місце цілого класу? Один вчитель і 35 дітей, серед яких є й гіперактивні, які не навчені, як поводитися в таких ситуаціях, які можуть не слухатися старших? Особливо учні 1-4 класів.\n\nКрім того, в школі можуть трапитися інші небезпечні ситуації.\n\nДітей можуть захопити в заручники. Символічно, що саме 1 вересня захопили в заручники учнів школи в Беслані (Північна Осетія), і ми пам'ятаємо, чим ця історія закінчилася.\n\nХтось зі школярів може принести до школи боєприпас.\n\nХтось з дітей може загубитися під час евакуації. Чи всі учні вийшли з класу, чи всі перейшли в укриття - за цим усім має встежити один вчитель?\n\nВчителі - також люди. У когось може початися панічна атака. У когось може статися гіпертонічний криз. Педагогу може просто стати погано.\n\nДітей можуть захопити в заручники. Символічно, що саме 1 вересня захопили в заручники учнів школи в Беслані (Північна Осетія), і ми пам'ятаємо, чим ця історія закінчилася\n\nНаскільки якісною є дистанційна освіта, бо часто вона піддається критиці й з боку батьків, й з боку педагогів?\n\nЯ веду онлайн-заняття з дітьми та підлітками й постійно отримую від них зворотний зв'язок. Якщо дитині дійсно цікаво, то онлайн заняття будуть їй “заходити”. Наприклад, я пропоную підліткам визначити геолокацію або дізнатися щось про своїх друзів чи взагалі незнайомих їм людей тільки за дописами на їхніх сторінках у соцмережах. У дітей - \"квадратні очі\". З подивом для себе дізнаються, що на людину можна ціле “досьє” зібрати, а це ж вона сама викладає приватну інформацію у паблік, бо \"всі так роблять\". \"Зубрити\" правила, що з великої літери пишеться, що з малої, де кому ставити, де крапку - дітям це вже не цікаво. А ще коли вчитель монотонно викладає предмет: “Відкрийте підручник на такій-то сторінці. Прочитайте. А зараз буде диктант”. Катастрофа. Ні, це вже не працює (всміхається).\n\nУявімо, що ми сяк-так змусимо дитину молодшого шкільного віку чемно сидіти перед монітором комп'ютера і слухати, про що розповідає вчитель. Дитина у 5-9 класі вивчає дисципліни, які їй потім доведеться здавати під час ЗНО. А це вже - інший рівень знань. Додаються точні науки.\n\nВихід один - наймати репетиторів. Я спілкувалася з багатьма батьками й багато хто з них не проти, щоб цей навчальний рік… взагалі пропустити. Зробити тайм-аут на рівні країни. Варіант, звісно, фантастичний, але і такий є. Не буде одного рішення, яке влаштує всіх.\n\nЄ області, де взагалі майже не було обстрілів, але часті повітряні тривоги дуже тригерять дітей. В Харківській, Сумській, Миколаївській, Запорізькій області люди нажахані тим, що відбувається і діти там дуже травмовані. Звісно, про жодне навчання в підвалі мова йти не може. Мене дуже дивує оптимізм наших вчителів, які кажуть, що під час повітряної тривоги вони будуть вести уроки. Якщо це приватна школа, де в класі навчається по 10 учнів, то можливо, й будуть. Але коли у класі - 35 дітей і одна вчителька, помічника під боком немає, то я собі цього не уявляю. Один хоче пити, другий - в туалет, третій впав у ступор, четвертий панікує. Wi-Fi у підвалах я також не розумію. Для того, щоб що? Щоб діти сиділи у ґаджетах?\n\nБагато батьків не проти, щоб цей навчальний рік… взагалі пропустити. Зробити тайм-аут на рівні країни\n\nДо зими діти можуть навчатися без відпочинку, а потім їм можна організувати подовжені зимові канікули. Це було б логічно. Мені дивно, що червень-липень у нас витратили ні на що, хоча могли запропонувати раніше розпочати навчальний рік.\n\nЯкщо батьки прийняли рішення, що їхня дитина буде вчитися дистанційно, радила б пошукати однодумців серед друзів, гарних знайомих або однокласників дітей і домовитися між собою. П'ятеро батьків ділять між собою п'ять робочих днів і по черзі наглядають за дітьми, кожен у своїй квартирі. Бо не можна залишати дитину до 14 років саму у квартирі. Особливо під час воєнних дій. Це, звісно, буде складно реалізувати, якщо діти різного віку й у всіх - онлайн навчання. Але зараз воно матиме трохи інший характер, буде більше матеріалу для самостійного опрацювання.\n\nЯк може допомогти влада? Наприклад, відкрити садочки для дітей працівників критичної інфраструктури. Це реально організувати. Батьки працюватимуть зі спокійною душею, не боячись, що їхня дитина залишиться без нагляду. Таким сім'ям потрібно допомагати, а не казати, \"ти сам обрав собі таку професію, тож тепер це твій клопіт\". Бо це означає кинути цих людей напризволяще.\n\nМарта Штойко: \"Страх війни та всього, що з нею пов'язано, буде пригнічуватися і згодом дасть про себе знати. Можливо, вже у дорослому віці\".\n\nЯк ви розцінюєте саму ідею очного навчання в умовах повномасштабної війни?\n\nНаші діти не звикли бігати по укриттях. Відкинемо той факт, що в школі взагалі немає укриття або у ньому немає достатньо місця, щоб вмістити всіх учнів. Дуже важко організувати евакуацію дітей, особливо учнів молодших класів. Врахуйте, що коли прозвучав сигнал повітряної тривоги, діяти треба швидко.\n\nВчителі у більшості вірять, що їм вдасться налагодити якісний освітній процес - попри всі незручності та ризики.\n\nДіти мають адаптивну психіку. По-іншому сприймають події, ніж ми, дорослі. Швидше звикають до життя в нових умовах. Менше розуміють, що відбувається, але дуже добре зчитують емоції дорослих. Особливо це видно по маленьких дітях. Перед тим, як відреагувати на якусь подію, дивляться, як реагують на неї дорослі. Тому важливо, щоб вчителі самі не панікували, бо інакше в класі почнеться хаос. Кожен педагог повинен чесно відповісти на питання, чи достатньо він зібраний, чи готовий оперативно реагувати на виклики та загрози й давати собі раду з емоціями. А головне - чи готовий взяти на себе відповідальність.\n\nТож я за те, щоб було змішане навчання, щоб батьки самі вирішували, чи хочуть вони відправити дитину до школи, чи хочуть, щоб вона вчилася дистанційно. Далі, залежно від того, яка кількість дітей в класі буде вчитися онлайн, а яка офлайн, потрібно грамотно організувати освітній процес, щоб одні вчителі ввели тільки дистанційні заняття, а ті, що готові 2-3 рази протягом робочого дня бігати в укриття, викладали предмет очно. В жодному разі педагогів не можна ні до чого змушувати - самі повинні вирішити, як для них буде краще. Варіант, коли і батьки, і вчителі мають право вибору, - ідеальний, як на мене.\n\nПеред тим, як відреагувати на якусь подію, діти дивляться, як реагують на неї дорослі. Тому важливо, щоб вчителі самі не панікували, бо інакше в класі почнеться хаос\n\n\n\nЯкщо батьки знають, що їхня дитина панічно боїться повітряних тривог, краще обрати віддалений формат навчання?\n\nЯкщо дитина відчуває панічний страх, батькам потрібно звернутися з нею до психолога. Фахівець попрацює з дитиною, трішки її заспокоїть, але потрібно розуміти, що це займе трохи часу. Якщо ви 30 серпня вперше приведете дитину до психолога, то 1 вересня не можете привести її до школи. Також слід розуміти, що якщо під час чергової повітряної тривоги, коли вчитель запанікує, а однокласники, налякані, побіжать, може відбутися повторна травматизація.\n\nНе обманюймо себе: ми всі боїмося війни - і дорослі, і діти. Звісно, наша психіка наділена захисними механізмами й кожен, відповідно до того, які механізми в нього спрацюють, буде реагувати по-своєму. Серед нас знайдеться багато таких, хто заперечуватиме небезпеку або намагатиметься звести все до жарту. Ви ж бачите, скільки людей зараз ігнорує тривогу - прогулюються неспішно, наче нічого не відбувається.\n\nДіти будуть жартувати, що “в росіян на всіх ракет не вистачить”. Реагувати так, як реагує багато дорослих. Але й буде закрадатися сумнів: “Раптом щось трапиться?” Ця емоція буде пригнічуватися і згодом дасть про себе знати. Можливо, вже у дорослому віці\n\nНам всім треба вчитися жити в нових умовах, але робити це треба поступово. Діти, які через карантин у зв'язку з коронавірусом досить довго пробули на дистанційному навчанні, звикли до онлайн занять. Так, їм бракувало спілкування. Пригадую, як вони раділи, коли нарешті повернулися за парти. Це - нормальне бажання, особливо коли йдеться про дітей молодшого шкільного віку (1 і 2 класи) і про підлітків (6-9 класи), адже це той вік, коли вони найбільше соціалізуються. Сидячи вдома, почуваються замкнутими в клітці. Але зараз трохи інша ситуація. Йде війна. Діти будуть жартувати, що \"в росіян на всіх ракет не вистачить\". Реагувати так, як реагує багато дорослих. Але й буде закрадатися сумнів: \"Раптом щось трапиться?\" Ця емоція буде пригнічуватися і згодом дасть про себе знати. Можливо, вже у дорослому віці. Буде багато людей, які боятимуться війни та всього, що з нею пов'язано.Багато страждатиме на клаустрофобію, бо ж стільки часу провели в укриттях. Звичайно, більшість людей з цим справиться, але, як говорить статистика, 5-20% можуть мати проблеми.\n\nРозмовляла Наталія Гелий\n\nСтежте за найважливішими новинами Львова, регіону, України та світу разом з \"Еспресо.Захід\"! Підписуйтесь на нашу facebook-сторінку та телеграм-канал.",
    "Президент Ізраїлю закликає Німеччину до тіснішої співпраці": "Іцхак Герцог перебуває у ФРН із дводенним державним візитом. Вчора він виступив у Бундестазі, а згодом разом із президентом Німеччини відвідає меморіал пам'яті в'язнів концтабору Берген-Бельзен.\n\nПрезидент Ізраїлю Іцхак Герцог, який перебуває з дводенним державним візитом у Берліні, закликав до ще тісніших зв'язків між країнами. Про це він заявив, виступаючи в Бундестазі у вівторок, 6 вересня.\n\n\n\nПри цьому Герцог наголосив, що пам'ять про нацистські злочини має бути збережена. \"Єврейська нація - це нація пам'яті\", - сказав президент Ізраїлю та додав, що це частина їхньої ідентичності. Під час виступу він закликав депутатів встати та спільно молитися за душі шести мільйонів убитих євреїв.\n\n\n\nГолова Бундестагу Бербель Бас заявила: \"Антисемітизм - це не лише проблема минулого. Не лише проблема для інших, екстремістів. Антисемітизм серед нас, у центрі нашого суспільства\". Вона пообіцяла сприяти планам створення німецько-ізраїльської молодіжної організації, повідомляє агенція dpa.\n\nСьогодні, наприкінці свого візиту до Берліна, Герцог разом із президентом ФРН Франком-Вальтером Штайнмаєром відвідає меморіал пам'яті в'язнів концтабору Берген-Бельзен.\n\n50 років після теракту у Мюнхені: Штайнмаєр попросив вибачення\n\n\n\nУ перший день візиту до Німеччини Герцог і Штайнмаєр відвідали церемонію вшанування пам'яті ізраїльських атлетів, які загинули внаслідок теракту під час Олімпійських ігор у Мюнхені в 1972 році. Президент Німеччини попросив пробачення у родичів атлетів: \"Мені соромно, я прошу у вас, як глава цієї країни та від імені ФРН, пробачення за відсутність захисту ізраїльських спортсменів на Олімпійських іграх у Мюнхені та за відсутність пояснень після\".\n\n\n\n31 серпня Ізраїль та Німеччина досягли згоди щодо виплати фінансової компенсації членам родин загиблих атлетів. Штайнмаєр назвав ганьбою те, що на досягнення домовленостей знадобилося п'ять десятиліть.\n\n\n\nПід час Олімпіади в Мюнхені у 1972 році група палестинських бойовиків увірвалася на територію Олімпійського села та захопила в заручники членів збірної Ізраїлю. Внаслідок невдалої спроби звільнення заручників загинули 11 ізраїльських атлетів і німецький поліцейський. Дії силових структур ФРН зазнали різкої критики та викликали обурення в Ізраїлі.\n\nДжерело: Українська служба DW\n\nНовини від Корреспондент.net в Telegram. Підписуйтесь на наш канал https://t.me/korrespondentnet",
    "як спрага крові вкорінює енергетичну кризу у світі": "Повернення до угоди про контроль ядерної програми Ірану відкладається, щонайменше, до кінця року, щонайбільше — на невизначений період.\n\nПовернення до угоди привело б до істотного зменшення російських і збільшення іранських ресурсів, які обидві ці країни використовують для просування своїх агресивних цілей. Ідея фікс Росії — знищити Україну, ідея фікс Ірану — знищити Ізраїль. Ідея повернення до ядерної угоди мала багато прибічників, але Росія та Ізраїль попрацювали наполегливо і вміло, щоби були задоволені саме їхні інтереси.\n\nЧовникова дипломатія\n\nНагадаю. Після того, як у 2000-х стало відомо, і МАГАТЕ переконалося, що Іран потай під виглядом енергетичної просуває ядерну програму, яка дає змогу створити ядерну зброю, розпочалися пошуки міжнародного вирішення проблеми. Адміністрація Барака Обами вирішила, що міжнародна угода — рішення краще, ніж санкції. У 2015 році, всупереч наполегливим вимогам Ізраїлю цього не робити, США підписали з Іраном угоду, співспонсорами й учасниками якої виступили офіційні ядерні країни — Велика Британія, Китай, Росія, Франція та неядерна Німеччина. Позиція європейських країн у цій угоді часто представлена дипломатією ЄС.\n\nСенс угоди полягав у тому, що Іран обмежить перевірочним чином свою ядерну програму так, аби вона не дозволяла створити ядерну зброю. В обмін на це з Ірану буде знято чималу частину міжнародних санкцій, що дозволить йому, зокрема, заробляти торгівлею нафтою і газом.\n\nУ 2018 році Дональд Трамп одним зі своїх перших рішень на посаді президента вивів США з угоди з Іраном і відновив практику дедалі жорсткіших санкцій. Політика Трампа була вбудована в ширшу і, слід визнати, успішнішу стратегію розвитку відносин Ізраїлю з арабськими країнами та вибудовування регіональної коаліції, що протистоїть Ірану. Зворотним боком було те, що на тлі рішення про виведення американських військ з Афганістану Дональд Трамп наприкінці своєї каденції готовий був занурити США у пряме військове зіткнення з Іраном.\n\nАдміністрація Джозефа Байдена зробила відновлення угоди про ядерну програму Ірану одним зі своїх пріоритетів. Бачення полягало в тому, що розмова з Іраном можлива не тільки мовою санкцій. Човникові переговори про відновлення угоди було запущено вже у квітні 2021 року, через місяців два після інавгурації Байдена. Американська ідея полягала в тому, аби зробити угоду кращою, ніж вона була, — гарантувати, серед іншого, що Іран відмовиться від агресивних дій на Близькому Сході та обмежить ракетну програму. Але на практиці переговори йшли про обмін обмежень на ядерну програму, яку Іран готовий відновити під контролем МАГАТЕ, на скасування американських санкцій, яких адміністрація Трампа встигла прийняти сотні, коли не тисячі.\n\nСША й Іран відмовлялися зустрічатися безпосередньо, тому переговори велися за посередництва європейської дипломатії з фоновою участю Росії та Китаю. Переговори про те, які саме санкції (не всі їх накладено у зв'язку з ядерними амбіціями Ірану) і в якому порядку зніматимуться та наскільки жорстким буде контроль над ядерною програмою Ірану з боку МАГАТЕ, тривали понад півтора року. На початку серпня нинішнього року ЄС представив сторонам «дорожню карту» швидкого повернення до угоди. США й Ірану було запропоновано після підписання угоди встановити перехідний період тривалістю чотири місяці, за який США могли б зняти частину важливих для Ірану санкцій, а Іран міг би досягти з МАГАТЕ частини важливих для США угод про інспекцію та моніторинг. Європейські дипломати були сповнені оптимізму. Але американські й іранські відповіді на європейські пропозиції розчарували всіх учасників. На початку вересня і європейські, і американські дипломати дали зрозуміти, що угода відкладається, можливо — знімається з порядку денного.\n\nЦіна питання\n\nМожливість Ірану створити власну ядерну зброю залежить від глибини збагачення урану по «збройовому» ізотопу 235 і режимів роботи ядерних реакторів, здатних напрацьовувати «збройовий» ізотоп плутонію 239. Є різні оцінки швидкості напрацювання кількості урану й плутонію, достатньої для створення Іраном ядерної зброї. За ізраїльськими оцінками, в умовах дії угоди Іран зміг би отримати потрібну кількість збройових ядерних матеріалів до 2031 року. Без угоди темпи могли б бути дуже скорочені.\n\nОстанніми місяцями звучали алармістські заяви прибічників відновлення угоди 2015 року про те, що Іран перебуває буквально на порозі створення ядерної зброї. Справді, з 2019 року, коли Тегеран оголосив, що перестає дотримуватися обмежень ядерної програми у зв’язку з виходом з угоди США та початком нової санкційної політики, було зроблено кроки, які збільшили в Ірану кількість матеріалів, придатних для створення ядерної зброї. Але йдеться про одиниці ядерних вибухових пристроїв. Їх Ірану ще треба створити й випробувати, і при цьому уникнути можливих ударів Ізраїлю, спрямованих на силове припинення іранської збройової ядерної програми. Поки що ж ідеться про ядерні матеріали та їх кількість, достатню чи недостатню для створення одного ядерного вибухового пристрою.\n\nЦіна угоди з Іраном нині пов'язана, швидше, з нафтою, ніж із ядерною зброєю. Згідно з оцінкою видання Bloomberg, у Перській затоці, поблизу берегів Китаю та Сінгапуру перебувають до 100 млн барелів іранської нафти. Ця нафта вже залита в зафрахтовані танкери, які готові прямувати до місць продажу. Ще до 50 млн барелів уже видобутої іранської нафти містяться в наземних сховищах.\n\nТаким чином, у разі зняття санкцій на світовому ринку можуть технічно швидко (без урахування торговельних і фінансових процедур) опинитися до 150 млн барелів іранської нафти, не беручи до уваги можливостей відновлення видобутку і продажу на світових ринках. Цього достатньо, аби вплинути на ціни. До кінця року для обмеження світових цін США відкрили свої резерви нафти обсягом 180 млн барелів. Щоденна потреба всього світу в нафті становить близько 100 млн барелів. Тобто до негайного продажу готовий обсяг іранської нафти на півтори доби світового споживання.\n\nНа міжнародних ринках торгується тільки частина цих обсягів. Під впливом оптимізму з приводу відновлення угоди про ядерну програму Ірану та зняття санкцій, що з'явився було в серпні, ОПЕК вирішив скоротити видобуток на 100 тис. барелів на день. Імовірно, з таким щоденним обсягом могла б продаватися іранська нафта, закачана в танкери в очікуванні споживача. До виходу США з угоди з Іраном і впровадження санкцій Іран експортував у ЄС 500—700 тис. барелів нафти на день.\n\nПовернення США й Ірану до угоди могло б привести до швидкої появи на ринку обсягів нафти, здатних опустити ціну бареля набагато нижче від нинішнього порогу 100 дол. за барель. Це було б проти інтересів Росії. Тим часом Іран отримав би значні ресурси для просування своїх геополітичних планів, серед яких знищення Ізраїлю залишається одним із пріоритетів. Певна річ, це було б проти інтересів Ізраїлю.\n\nКомбінація інтересів\n\nКоли в серпні з'явилися перспективи відновлення угоди про ядерну програму Ірану та зняття з нього великої частини санкцій, Ізраїль доклав значних зусиль, щоб цього не сталося. Комунікації зі США мали інтенсивний характер. Ізраїль заявляв, що діє інакше, ніж 2015 року, коли публічні заклики до адміністрації Барака Обами були зрештою проігноровані.\n\nНевідомо, до яких аргументів вдався Ізраїль, але на його користь зіграла непоступливість Ірану. Тегеран у відповідь на європейську «дорожню карту» зажадав, щоб МАГАТЕ просто припинило інспекції на низці об'єктів. Після певних вагань США розцінили таку іранську позицію як неприйнятну і, за твердженнями ізраїльських ЗМІ, повідомили ізраїльським партнерам, що угода з Іраном більше не стоїть на порядку денному.\n\nПолітика Росії була проявлена менше, ніж політика Ізраїлю. Але так само націлена на зрив угоди. Росія переконувала Іран вимагати на межі досягнення компромісу зі США виконання додаткових умов, розраховуючи отримати їх у загальному пакеті. І Тегеран в останній момент почав вимагати. Росія, імовірно, запевнила Іран, що США погодяться на вимогу Ірану обмежити дії МАГАТЕ задля обмеження цін на нафту. Але при цьому Росія точно розуміла, що Ізраїль зробить усе, аби не допустити угоди на таких умовах. І Ізраїль не допустив.\n\nМожна припустити, що в запасі в Росії були додаткові інструменти руйнування компромісу між США та Іраном, який, здавалося, був близький у серпні. Якби російські війська продемонстрували в дії іранські дрони, що знищують американські гаубиці, поставлені Україні, то США важко було б зняти санкції з Ірану навіть в обмін на його повернення до дотримання угоди про ядерну програму. Але це й не знадобилося.\n\nПро те, що компроміс стосовно угоди 2015 року зруйнований і його пошуки відкладено на невизначений час, свідчить такий факт. Минулого тижня «Велика сімка» і Європейська комісія оголосили про процедуру адміністративного обмеження цін на російські нафту та газ. План може спрацювати, і він зробить танкери й сховища з іранською нафтою неактуальними для стану глобальних енергетичних ринків.\n\nТака ситуація розводить у різні боки інтереси Росії та Ізраїлю стосовно Ірану. А Іран уже зробив заяви стосовно Ізраїлю, які цілком відповідають російським шаблонам стосовно України. Заяви витримані в тому дусі, що коли Іран не будуть поважати, то він влаштує війну. У таких умовах Ізраїль і Україну об’єднує цілком прагматичний інтерес, пов'язаний саме з ядерною безпекою. Іран не повинен із допомогою Росії отримати доступ до ядерних матеріалів на тимчасово окупованій Запорізькій атомній станції.\n\nRelated video\n\nБільше статей Олексія Іжака читайте за посиланням.",
    "Ізраїль представив надзвичайно рідкісну записку з папірусу Залізної доби": "КИЇВ. 7 вересня. УНН. Управління старовин Ізраїлю продемонструвало рідкісну папірусну записку давньоєврейською мовою, датовану 2700 роками, нещодавно привезену до Єрусалиму після випадкової знахідки в Сполучених Штатах. Про це УНН пише з посиланням на The Times of Israel.\n\nДеталі\n\nФрагмент записки, написаний палео-єврейською мовою, що використовувався в епоху Першого Храму, складається з чотирьох рядків, що починаються зі слів «Ізмаїлу послати», а решта неповних слів.\n\nЗа часі Залізної доби євреї використовували глиняні фрагменти, щоб надряпати короткі нотатки, і шкури тварин для написання священних писань, а папірус призначався для офіційної кореспонденції.\n\nПапіруси, залишені в сухому кліматі Юдейської пустелі, могли пережити століття, але до останнього відкриття дослідникам були відомі лише два інші папіруси епохи Першого Храму.\n\nВласник знахідки успадкував папірус від своєї покійної матері, яка у 1965 році купила або отримала (достеменно невідомо - ред.) його у подарунок від Джозефа Саада, куратора тодішнього Палестинського археологічного музею. Саад отримав його від віфлеємського торговця Халіла Іскандера Канду, який швидше за все, купив його у бедуїна, який знайшов папірус в печері Юдейської пустелі.\n\nПовернувшись до Сполучених Штатів, жінка вставила папірус у рамку під зображенням Саада та Канду та повісила його у себе вдома.\n\nСправжність та вік артефакту було визначено за допомогою палеографічного датування та датування з вуглецю.\n\nЧИТАЙТЕ ТАКОЖ: Ізраїль представив рідкісну монету римської епохи віком 1900 років",
    "Зомбована армія та народ: ізраїльський асрозвідник в інтерв'ю розповів, проти кого він воює і які російські солдати насправді": "До Дня воєнної розвідки журналісти ТСН зустрілися з асомрозвідником, за плечима якого багато успішних операцій в ГУР України. Й захоплива біографія: 14 років служби, спочатку в ЦАХАЛі - армії оборони Ізраїлю, потім - в спецпідрозділах поліції Ізраїлю. І навіть робота охоронцем на одного з найвпливовіших кримінальних авторитетів його країни.\n\nДенис Десятник від перших днів війни пішов воювати на фронт на боці України. Чому люди з таким колосальним досвідом приїздять воювати до нас і що нашим військовим варто перейняти в армії Ізраїлю - в сюжеті ТСН.\n\nСпецпризначенець з Ізраїля\n\nЙого життєвий шлях точно заслуговує на сценарій для бойовика. За плечима чоловіка - 14 років служби. Спочатку в армії оборони Ізраїлю, потім в антитерористичних підрозділах поліції А після служби на державу він став особистим охоронцем одного з найнебезпечніших кримінальних авторитетів Ізраїлю.\n\nВід перших днів повномасштабного вторгнення підполковник на псевдо Ден воював на боці української розвідки.\n\nЯкі в тебе були завдання?\n\nВ армії я займався тим, що ми знищували терористів на території палестинської автономії. Плюс крали терористів для допитів.\n\nДиверсійна діяльність?\n\nТак. Здебільшого ми заходили на арабські території, вистежували разом із контррозвідкою терористів. Нам давалися дані, ми передавали, маскувалися під арабів. Впроваджувалися в місцеве населення і проводили операції та знищення терористів. Вся моя робота чи то в Єрусалимі, чи то на палестинській території.\n\nНа обличчі в тебе татуювання, схоже, як і у Тайсона. Ти маєш стосунок до боксу?\n\nТак. Я з дев'яти років займався боксом. Неодноразовий чемпіон Ізраїлю, виступав і нвсвіті, і в Європі. В Ізраїлі маю свій клуб боксу.\n\nЦе у племені маорі такі татуювання роблять воїни та бійці. Цю тату я зробив, коли пішов зі спецслужб. Але деякі завдання я робив для Ізраїлю. І коли я робив, я тонував тоналкою тату, одягав перуку. Потім зняв перуку, змив тоналку і все – ти інша людина.\n\nДОВІДКА. “Ден” звільнився з поліції й став охоронцем Аміра Мульнера — одного із найнебезпечніших мафіозі Ізраїлю. Паралельно працював інструктором з вогнепальної зброї, займався професійним боксом та проводив допризовну підготовку.\n\nЩо сказали твої колеги з поліції?\n\nІ в армії були в шоці, і в поліції, і в інших спецпідрозділах, що я пішов охороняти цю людину. Але потім вони зрозуміли, що це лише робота.\n\nЧому вирішив залишити армію - гроші?\n\nМожна сказати, що через гроші. Є діти, потрібно утримувати сім'ю.\n\nДОВІДКА: Денис Десятніков одружений на громадянці Ізраїлю з України. Батьки Олени мешкають у Харкові. У подружжя 5 дітей.\n\nУ тебе п’ятеро дітей. У нас війна… що ти робиш в Україні?\n\nУ мене дружина, вона із Харкова, з України. Батьки її досі у Харкові, сестра з дітьми. У мене тут багато друзів. І один із друзів зателефонував 24-го числа та сказав, що почалася війна, що відбувається в Україні, він не знає, як виїхати, він ізраїльтянин, який живе в Україні. Я сказав дружині, що поїду просто допомогти йому виїхати. Спочатку я думав, що їду на тиждень. На тиждень, але залишився надовго.\n\n25-го я приїхав до Польщі, Варшави, звідти до кордону. Була довга черга дітей та людей, які хотіли втекти від цієї війни. Я один їхав поїздом, і мені провідниця каже: куди ти їдеш? Я говорю – до Києва. Там війна. Я говорю, що знаю, все нормально.\n\nЯ дістався. Мені треба було забрати машину поряд з Ірпенем. Там я бачив машини, розстріляні всередині з дітьми та жінками. Там були таблички - діти. Я приїхав до свого друга, відвіз його на вокзал. На вокзалі були великі черги. Усі хотіли виїхати. Я відвіз його до Львова. Допоміг батькам його дружини. Усіх їх витяг. І поки все це я робив, я прийняв для себе рішення, що я хочу захищати цю країну.\n\nДружина моя з України та мої діти, виходить, українці. Ця країна мені не байдужа. Тепер у мене дві батьківщини – Ізраїль та Україна.\n\nТи громадянин Ізраїлю. Але в тебе шеврон нашої армії, як ти опинився тут?\n\nКолись я тут тренував стріляти. У Дніпрі у 2014-2015 роках. Був інструктором зі стрільби, тренував деякий підрозділ. Знали, що я колишній військовий, колишній співробітник спецслужб, і мене познайомили з людьми з армії. Я потрапив до іноземних легіонів саме в ГУР - до головного управління розвідки.\n\nТакож читайте Через контрнаступ ЗСУ армія Путіна зіткнулася із дилемою: британська розвідка дізналася якою\n\nТи створив свій підрозділ?\n\nТак. Створив свій підрозділ, де перебували і ізраїльтяни, і американці, також до мене було відряджено українських військових. Але основний кістяк складали українці. Українські хлопці, що мене вразило, дуже молоді. Усі прийшли добровільно, ніхто їх не примушував. Це все було на початку війни, вони виявили бажання служити, дуже хотіли боротися з російською агресією. Мене вразила мотивація, таке не може не вразити та не надихнути. Навіть мене надихало.\n\nЯк ти підбирав собі команду?\n\nЯ їм робив на базі спецвідбір за кілька днів. По-перше, з кожним розмовляв особисто, потенційним претендентом. Щоб був психічно стійкий, щоб був не дурний, мені не потрібні дурні. Мені потрібні тямущі хлопці. Плюс фізично - просто вимотуєш і дивишся на витривалість. Вони в мене бігали, повзали, тягали колоди. Що тільки не робили. Їли помиї.\n\nНавіщо ти це робив?\n\nЦе ти просто дивишся, яка людина… Якщо будуть критичні ситуації і їй доведеться їсти все – навіть тварин. Він не гидуватиме. Людина, якщо йде в спецпідрозділ, вона має бути фізично підготовленою – мені не потрібні супер спортсмени, але мені потрібні фізично міцні хлопці.\n\nТебе теж так відбирали?\n\nТак. Мене теж. В армії та поліцейських підрозділах такі самі перевірки. Дуже багато людей відсівається, але багато й потрапляє. Цим і перевіряється твоя мотивація служити у спецпідрозділах. Навіщо це робиться? Щоб у критичних ситуаціях ти не відступав назад. Ти згадуватимеш, як ти тренувався, і захищатимеш свою країну.\n\nЯкі у вас були завдання?\n\nУ нас в основному були диверсійні завдання, розвідувально-диверсійні завдання. Техніку російську підривали. Ми воювали на Донеччині. У Покровському, Мар'їнці, Харкові. Ми заходили ближче до російської території та мінували дороги. Операції були успішні – ми підірвали російський Урал з окупантами, були в селі Дементьєве – там мінували дороги. Замінували дорогу, якою ходили їхні танки, БТРи, Урали. В оточення потрапили, лишилися з морпіхами. Була складна операція, але вдалося вийти з оточення та багато російських окупантів винищити.\n\nНа твоєму рахунку скільки таких успішних операцій?\n\nОперації, які я проводив, дякувати Богу, всі були успішні. Найголовніше, що в мене не було жодного 200 і 300. Для мене дуже важливе життя кожного мого підлеглого, тому я дуже планую всі операції, адже на кожного хтось чекає вдома. І ми не прийшли вмирати – ми прийшли перемагати росіян. Це їхня доля вмирати, не наша.\n\nРосія говорила, що вона друга армія світу. Ти це відчув?\n\nРосія - не друга армія у світі, зрозуміло, що в неї є ядерна зброя. Це єдине, чому цю країну побоюються. По зброї вони не друга і навіть не третя, у них теж застаріла техніка, в плані людського ресурсу - багато бездарних військових і боягузливих.\n\nЯк себе поводили росіяни?\n\nЯ не очікував від людей, що вони можуть бути такими жорстокими, робити такі речі. Я проти людей, які підтримують путінський режим, проти людей, які не намагаються боротися із цим режимом.\n\nВони вмотивована армія?\n\nВони зомбована армія та зомбований народ. Плюс вони не воюють за правилами війни. Вони воюють боягузливо, вони прикриваються мирним населенням, бомбардують будинки та ґвалтують жінок. Це не вчинки військових, воїнів чи бійців. Це вчинки трусів.\n\nВони не воюють за принципами війни. А які для тебе головні принципи, як військового?\n\nДля мене принципи війни – це захищати мирне населення, захист мирних громадян і в жодному разі не ображати слабших.\n\nЗабезпеченість та підготовка української армії, як оцінюєш?\n\nНині набагато краще, ніж на початку. Але є дуже багато розвинених фізично і не мобілізованих до армії, їх потрібно просто поки що готувати та дивитися, хто до чого кращий. Війна і вона ще не закінчена. В Ізраїлі професійна армія. Нас бояться, бо в нас дуже професійна армія, і я думаю, що бояться і Україну через її професіоналізм армії.\n\nЩо нам варто перейняти з досвіду в ізраїльської армії?\n\nВ ізраїльській армії є строкова служба у солдатів, яка триватиме 3 роки, я вважаю, що в українській армії теж маємо з часом збільшити термін строкової служби. Це непогано. В ізраїльській армії служать усі: дівчатка, хлопчики та інваліди – служать усі.\n\nДівчата на фронті - це ок?\n\nЗалежить від того, яку посаду та цілі вони займають. Якщо оформлення документів або психолог. Але воювати у бойових діях у самому конфлікті, я вважаю, неправильно. Обробка розвідданих – цим дівчинка може займатися.\n\nВ свій підрозділ ти би дівчину не взяв?\n\nЯ б дівчинку не взяв.\n\nКрім терміну строкової служби, що ще можна перейняти?\n\nПісля кожної операції в Ізраїлі з усіма бійцями розмовляє психолог і дивиться, як він після операції. І або з ним потрібно працювати, або він готовий до наступної операції. Тут цього поки що немає. І це теж можна запозичити в ізраїльській армії. В Ізраїлі логістика більш високого рівня. В ізраїльській армії все чітко опрацьовано. Кожен крок, все, що робить. Як годинник працює, тут цей годинник неправильний.\n\nЯкщо порівнювати спецпідрозділи в українській армії та ізраїльській?\n\nПідготовка вище та більше бюджету вкладається в Ізраїлі. Шалене фінансування в армії. Але тут потенціал набагато більший, ніж в Ізраїлі, є з кого вибрати.\n\nТи воював добровольцем?\n\nТак, я почав воювати як доброволець, а потім підписав контракт і воював за контрактом. Спершу мене перевірили, хто я, що я. Свої перевірки робили. Хто я був, і тільки потім підписав контракт.\n\nЯкі плани?\n\nРозвивати фонд, допомагати Україні. Може, надалі створити свій підрозділ, який воюватиме проти російських окупантів. Це мої плани.\n\nВ тебе татуювання у вигляді тризуба?\n\nТак. Тут написано “Доброго вечора, ми з України”. Тризуб та український прапор. Я це зробив сам і потім у моєму підрозділі почали хлопці теж робити таке татуювання у себе на руках. Мені дуже хотілося бути ближчими до українського народу.\n\nНагадаємо, що Шарій в іспанському суді назвав Путіна злочинцем, а себе - \"великим патріотом України\".\n\nЧитайте також:",
    "Технологічний прорив. В Ізраїлі випробували нову протикорабельну ракету Gabriel 5 (відео)": "Ракета здатна вражати цілі на дистанції не менш як 200 км і за будь-якої погоди. Запуск проводився з найновішого корвета Magen Sa'ar 6, який оснащується новою версією \"Залізного купола\".\n\nRelated video\n\nВ Ізраїлі провели випробування протикорабельної ракети Gabriel 5 на новітньому корветі Magen Sa'ar 6. Про це повідомляє Defense Brief.\n\nУспішні випробування протикорабельної ракети вже назвали технологічним проривом у сфері морської оборони. Gabriel 5 є продуктом військових інженерів компанії IAI та Міноборони Ізраїлю. У ході випробувань протикорабельна ракета успішно вразила ціль.\n\nРакета Gabriel 5 — це останнє покоління протикорабельних ракет, розроблених Israel Aerospace Industries. Дальність ураження становить не менш як 200 км за будь-яких погодних умов. Перша версія ракети розроблена у 1960-х роках.\n\nВарто зазначити, що унікальна у випробуваннях не лише ракета, а й судно, з якого вона запускалася. Magen Sa'ar 6 — це один з перших кораблів з новою версією \"Залізного купола\" — C-Dome. Самі судна будує німецька компанія Thyssenkrupp Marine Systems. Також корвет отримав нову 76-мм зброю Oto Melara та торпедні пускові установки. Кораблі мають стелс-технології, які мають зменшувати його видимість для радарів. Завдання корветів — захист ексклюзивної економічної зони Ізраїлю та газових платформ у Середземному морі.\n\nНагадаємо, Ізраїль передав Україні розвіддані про іранські дрони Shahed-136, які є у ЗС РФ.\n\nРаніше у США успішно випробували гіперзвукову ракету AGM-183A після серії невдалих запусків упродовж всього 2022 року.",
    "Ліз Трасс йде шляхом Трампа: прем'єр ініціювала перенесення посольства Британії в Єрусалим": "Ліз Трасс заявила, що розглядає можливість перенесення посольства Великої Британії в Ізраїлі з Тель-Авіва до Єрусалиму. Це суперечливий крок, який порушить десятиліття зовнішньої політики Лондона. Під час зустрічі в кулуарах Генеральної асамблеї ООН у Нью-Йорку політик розповіла тимчасовому лідеру Ізраїлю Яіру Лапіду про «перегляд питання щодо поточного розташування» будівлі. Про це з посиланням на заяву резиденції прем'єра на Даунінг-стріт пише The Guardian.\n\nСтатус Єрусалиму, який ізраїльтяни та палестинці вважають своєю столицею, є одним із найбільш чутливих питань у довготривалому конфлікті.\n\nСхідний Єрусалим разом із Західним берегом і сектором Газа згідно з міжнародним правом вважається окупованою палестинською територією після Шестиденної війни в 1967 році.\n\nШестиденна війна 1967 року визначила політичну ситуацію на Близькому Сході на десятиліття\n\nНагадаємо, тоді Ізраїль у війні проти коаліції з Єгипту, Сирії, Йорданії, Іраку і Алжиру встановив контроль над Синайським півостровом, Сектором Гази, Західним берегом річки Йордан, Східним Єрусалимом та Голанськими висотами. Наслідки війни досі визначають політичну ситуацію в регіоні.\n\nЯк і переважна більшість міжнародної спільноти, позиція Великої Британії до цього моменту полягала в тому, що розділене місто має приймати консульства, а не посольства, доки не буде досягнуто остаточної мирної угоди.\n\nВиконання Трампом передвиборчої обіцянки у 2018 році визнати Єрусалим столицею Ізраїлю викликало міжнародний осуд і призвело до протестів і сутичок, під час яких ізраїльські війська вбили десятки палестинців. Тодішній прем'єр-міністр Великобританії Тереза ​​Мей розкритикувала цей крок.\n\nУ четвер прем’єр-міністр Ізраїлю написав у Twitter свою подяку Трасс за те, що він назвав «позитивне сприйняття» цього кроку. «Ми продовжуватимемо зміцнювати партнерство між країнами», – сказав він.\n\nRelated video\n\nОкрім США, лише три країни мають посольства Ізраїлю в Єрусалимі – Косово, Гондурас і Гватемала – усі вони переїхали з Тель-Авіва після переїзду США.",
    "Прихильники путіна спробували зірвати концерт Полякової в Ізраїлі: співачка поставила їх на місце (ВІДЕО)": "Прихильники путіна спробували зірвати концерт Полякової в Ізраїлі: співачка поставила їх на місце (ВІДЕО)\n\nпонеділок, 12 вересня 2022 22:00\n\nБлагодійний виступ співачки в Ашдоді опинився під загрозою зриву\n\nДнями Оля Полякова зібрала 5 тисяч глядачів на своєму концерті в ізраїльському місті Ашдод. Однак під час розповіді щемливої історії про подарунок дівчинки, котрій вдалося врятуватися з-під завалів Маріупольського драмтеатру, стався інцидент, на який співачка звернула увагу зі сцени.\n\nМовляв, комусь з присутніх глядачів не сподобалась правда з уст Полякової про російське вторгнення в Україну.\n\n— Зараз я розповім вам історію браслета, який в мене на руці. Коли відбулося російське вторгнення в Україну, всі були страшенно налякані, розбиті… Це що таке? Хтось не знає цієї інформації? Українці, ви тут? Якраз відбулася трагедія у маріупольському театрі, я була у Хорватії на благодійному матчі, де виконувала гімн України. До мене підійшла сім’я, яка вижила після вибухів у драмтеатрі. І дівчинка у підвалі цього театру сплела ось цей браслет, що в мене на руці. Одягаючи, я дала обіцянку зняти його тільки тоді, коли війна завершиться перемогою України, - розповідає співачка.\n\nСам же виступ Полякова прокоментувала:\n\n— Попри спробу закрити мені рота та зірвати мій виступ з боку декількох фанатів пуйла на концерті в ізраїльському Ашдоді, я відчула неймовірну підтримку України від глядачів, від всього залу. Це був один з найкращих моїх виступів! - коментує Оля. - Дякую, Ізраїль, дякую Ашдод! Близько 5000 людей прийшло на свято міста, на якому, крім мене, виступили ізраїльські артисти, італійські та легендарна Сандра. Я говорю про Україну на кожному своєму виступі попри його формат. Завжди бачу в залі щиру підтримку нашого народу в кожній країні, - написала на своїй сторінці в Instagram Полякова.\n\nРадіо Трек: НОВИНИ\n\nПоширити у Facebook",
    "Чи має щеплення бути обов’язковим? Ізраїльський досвід": "Ізраїльський професор: «Єдиний виняток – медпрацівники»\n\nІзраїль, де була розгорнута потужна кампанія з вакцинації населення проти Covid-19, насправді нікого не примушував щеплюватися, а покладався на співпрацю з громадськістю. Виключення діяли лише для медпрацівників, як не могли працювати без відповідного щеплення. Про це повідомив професор Школи громадського здоров'я університету Хайфи (Ізраїль) Манфред Грін, йдеться в матеріалі «Главкома».\n\n«В Ізраїлі щеплення від Covid-19 ніколи не були обов’язковими ні для кого. Було проведено кілька кампаній з вакцинації, завжди покладалися на співпрацю з громадськістю. Єдиний виняток – медпрацівники. Тим з них, хто не пройшов вакцинацію, було заборонено працювати на певних посадах. Звучали певні пропозиції щодо запровадження обов’язкової вакцинації для вчителів, але в кінці-кінців вони були відхилені», – зазначив професор.\n\nІзраїль просто пішов на певні обмеження для невакцинованих. «Певні заклади, скажімо, ресторани, вимагали від своїх гостей показати або сертифікат про вакцинацію, або довідку про негативний результат тестування. Нині ж для того, щоб потрапити до ресторану чи театру цього не потрібно. Загалом Ізраїль переходить на стратегію рекомендацій. Наприклад, у нас немає обмеження щодо обов’язкового відвідування закладів у масці, але у нас є рекомендації щодо цього. Зауважу: є лише одне місце, де вдягати маску треба неодмінно: у медичних закладах», – наголосив ізраїльський фахівець.\n\nЯк повідомляється, досвід Ізраїлю підтверджує ефективність вакцинації, адже не зважаючи на те, що хвороба продовжує циркулювати, зараз на неї хворіють у значно легшій формі. «Суттєво менше летальних випадків. Разом із тим, зауважу, зменшення важких випадків перебігу якраз і є результатом масової вакцинації. Я можу сказати, що саме завдяки щепленням вдалося профілактувати сотні тисяч і навіть мільйони важких випадків», – наголосив Грін.\n\nТакож професор Школи громадського здоров'я університету Хайфи (Ізраїль) Манфред Грін висловив думку, що четверту дозу вакцини проти коронавірусу необхідно вводити через шість місяців після третьої дози.\n\nНагадаємо, протягом останнього часу у Києві зросла кількість випадків Covid-19. Якщо з 8 до 14 серпня було зафіксовано 316 випадків, то з 15 до 21 – 956. Такий зріст захворюваності директорка Департамент охорони здоров'я міста Києва Валентина Гінзбург охарактеризувала як досить стрімкий і закликала киян згадати про заходи епідбезпеки."
}