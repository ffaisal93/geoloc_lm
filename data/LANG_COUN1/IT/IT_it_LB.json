{
    "Libano: scontri tra forze ordine e manifestanti a Beirut - Mondo": "La tensione è tornata a salire stamani nel centro di Beirut durante scontri tra forze dell'ordine e manifestanti riuniti per protestare contro l'élite al potere, i cui rappresentanti in parlamento si sono oggi riuniti per tentare di votare l'attesa legge di bilancio, in un paese da tre anni in default economico e che attende gli aiuti del Fondo monetario internazionale.\n\nSecondo media locali, le forze di sicurezza in tenuta anti-sommossa e disposte a protezione delle vie di accesso a Place de l'Etoile, dove sorge il parlamento libanese, hanno sparato gas lacrimogeni per disperdere una folla di alcune centinaia di manifestanti.\n\nDall'autunno del 2019 a oggi sono periodiche le proteste, in alcuni casi anche violente, contro la classe al potere e accusata di essere responsabile del fallimento finanziario del paese, il peggiore della storia del Libano.",
    "Libano: paese al collasso ma la politica osteggia le riforme": "Se dovessimo cercare una metafora del Libano contemporaneo, la troveremmo facilmente nel porto della sua capitale, Beirut. Distrutto in gran parte il 4 agosto 2020 da un’esplosione di tonnellate di nitrato d’ammonio abbandonate nei depositi portuali, che ha provocato 218 morti, 7.000 feriti, e lasciando oltre 300.000 persone senza casa[1], il porto di Beirut continua a essere una potente rappresentazione simbolica del sistema politico e istituzionale libanese. Mentre nessuna giustizia è stata fatta per le vittime, nel secondo anniversario dell’esplosione, il 4 agosto 2022, uno dei due silos di grano risparmiati dalla deflagrazione del 2020, è parzialmente crollato, per poi collassare del tutto due settimane dopo. Questo sembra paradossale se si pensa al porto di Beirut come la principale porta d’accesso ai beni di sostentamento per la popolazione libanese, ma lo è meno se si guarda a esso come a un microcosmo perfettamente integrato in un sistema istituzionale in tilt, eppure resistente a qualsiasi tentativo di riforma.\n\nSituazione interna\n\nL’élite politica libanese (assieme al sistema istituzionale che la sorregge) si confronta oggi con una crisi di legittimità che, seppur con precedenti nella storia del Libano indipendente, non ha mai raggiunto una tale magnitudine. Nel 2019, con l’esplosione della crisi finanziaria, la popolazione libanese si mobilitò in un movimento di protesta che chiese a gran voce la dimissione dell’intera classe politica. Negli anni a seguire, la crisi finanziaria è solo deteriorata, intaccando profondamente l’economia reale: il Libano ha un debito pubblico del 135% del Pil, la lira libanese in 3 anni si è svalutata di circa il 90% rispetto al dollaro[2] – un dato che, combinato con l’iperinflazione galoppante, ha generato una crisi sociale che non trova paralleli neppure nel periodo della guerra civile: circa l’82% della popolazione libanese vive oggi sotto la soglia di povertà[3].\n\nEppure, nonostante la sua delegittimazione, il cosiddetto “sistema” (nizam) resiste. A mostrarlo sono state soprattutto le elezioni politiche tenutesi il 15 maggio 2022, che hanno solo riconfigurato l’equilibrio di forza tra le due principali fazioni parlamentari (per semplicità, il blocco guidato da Hezbollah e il blocco avversario), ma ne hanno di fatto confermato la tenuta. Accanto ai partiti confessionali tradizionali, solo una piccola percentuale dei partiti “nuovi”, ovvero quelli nati dal movimento di protesta del 2019, ha fatto ingresso nel parlamento del 2022.\n\nIl nuovo primo ministro, nominato dopo le elezioni, è non a caso un volto vecchio dell’élite – il miliardario Najib Mikati – investito del compito di raggiungere un accordo con il Fondo monetario internazionale (Fmi) per la rinegoziazione dell’insostenibile debito pubblico. Il 2022 marca un’altra data importante: la nomina del nuovo presidente della Repubblica, alla scadenza del mandato di Michel Aoun il 31 ottobre 2022. La competizione è ancora aperta, ma – sulla falsariga delle elezioni – è limitata a tre figure appartenenti all’élite tradizionale del paese: Samir Geagea, ex miliziano della guerra civile (già condannato per crimini di guerra) e capo del partito dell’estrema destra cristiana Forze Libanesi; Gebran Bassil, genero di Michel Aoun; e Suleiman Frangieh, ultimo rampollo di una delle più potenti “dinastie” familiari della cristianità maronita libanese.\n\nCome possiamo spiegare la contraddizione tra lo spirito delle proteste del 2019 e i risultati elettorali del 2022? E cosa, più in generale, dà stabilità a un’élite fortemente delegittimata? La resilienza del sistema confessionale è senza dubbio multi-causale. Proviamo, però, ad analizzare una delle sue fondamentali cause: l’antagonismo interno al sistema che paradossalmente fa da antidoto alla disgregazione del sistema stesso. È indubbio che la società libanese abbia un forte desiderio di sostituire il sistema confessionale: un sondaggio dell’Arab Barometer del 2021 ha mostrato che solo il 10% della popolazione libanese vorrebbe mantenere il sistema così com’è, a fronte di un 56% a favore di un sistema civile o secolare. Tuttavia, il 47% della popolazione si dice contrario alla possibilità di aprire a tutti i cittadini le posizioni istituzionali storicamente assegnate in base all’appartenenza religiosa[4]. In sostanza, pur desiderando un sistema secolare, ogni gruppo confessionale teme che, nella transizione, altri gruppi confessionali possano accaparrarsi le proprie prerogative istituzionali. Non sorprendentemente, il gruppo più cauto nel sondaggio è quello degli sciiti, storicamente soggiogati dalle élite cristiane e sunnite e solo dopo la guerra civile ammessi (controvoglia) alla condivisione del potere, grazie alla forza che Hezbollah ha acquisito all’interno dello stato.\n\nIl sondaggio ci dice in altre parole che la mancanza di fiducia tra gruppi confessionali fa paradossalmente da deterrente al cospetto del cambiamento del sistema confessionale stesso. Questa percezione collettiva è quotidianamente alimentata dall’antagonismo tra élite politiche che spesso si articola come un gioco a somma zero. La dialettica interna all’élite politica libanese oggi riflette per l’appunto questa dinamica. Il dibattito è ancora una volta focalizzato sulla legittimità delle armi di Hezbollah, dividendo il sistema politico e la società attorno a due grandi narrazioni: la prima vede Hezbollah come parte integrante del sistema politico e sociale del Libano; la seconda lo vede come un “invasore” illegittimo.\n\nA contestare fortemente il partito sciita è soprattutto Samir Geagea, che ha fatto della lotta a Hezbollah il cavallo di battaglia della sua corsa verso la presidenza della Repubblica. Mentre la compagine politica sunnita è divisa, soprattutto dopo il ritiro di Saad Hariri dalla politica, Geagea sta cercando di ergersi a nuovo paladino di quella parte della comunità internazionale ostile a Hezbollah per ottenere sostegno esterno per i suoi disegni di potere interni.\n\nProprio su questa dicotomia si sta arenando ancora una volta la formazione di un esecutivo che ancora non vede la luce. In realtà, la difficile formazione di un governo è interdipendente rispetto alla difficile nomina di un nuovo presidente della Repubblica alla scadenza del mandato di Aoun. Le Forze Libanesi vorrebbero un esecutivo e una presidenza a loro favore, sostenuti da alcune frange della compagine sunnita, mentre tanto i partiti cristiani avversari di Geagea, quanto i partiti sciiti (Hezbollah e Amal), si oppongono a questo disegno.\n\nIn questo quadro, il pericolo è che, come è già successo in passato, si crei un doppio vuoto politico – sia al Gran Serail (il palazzo del governo) sia al Palazzo di Baabda (il palazzo presidenziale), con il paradosso per cui, in assenza di un nuovo presidente, il 31 ottobre sarebbe il governo (ancora composto da ministri uscenti e, dunque, senza legittimità) a fare le veci della presidenza. Questo scenario, seppur non del tutto inedito in Libano, potrebbe essere foriero di conseguenze inattese e tragiche in un contesto politico così precario.\n\nSotto la coltre della stagnazione politica, infatti, prolifera una crisi sociale che riguarda tutta la popolazione libanese, oltre ai rifugiati che il Libano ospita sul suo territorio: mentre la disoccupazione ha raggiunto il 29,6% nel 2022 (a fronte dell’11,4% nel biennio 2018-19)[5] e gli stipendi dei lavoratori sono contratti dalla svalutazione della lira e dall’iperinflazione, si intensificano i tentativi dei libanesi di scappare via mare verso l’Europa e crescono contemporaneamente i suicidi (una persona tenta il suicidio ogni sei ore in Libano e muore per suicidio ogni 2,1 giorni)[6].\n\nSe è vero che per oltre tre anni – dal 2019 al 2022 – la precarietà socioeconomica non è sfociata in violenza politica su ampia scala (a eccezioni di alcuni episodi limitati), il rischio che almeno alcune aree del paese possano esplodere è molto alto. Un’avvisaglia importante di questo scenario l’hanno fornita gli scontri che tra il 10 e l’11 settembre 2022 hanno interessato bande criminali a Tripoli e nel campo palestinese di ‘Ain nel-Hilweh.\n\nRelazioni esterne\n\nIl complesso quadro domestico non è tuttavia indipendente da quello internazionale. Il Libano è un paese di fatto soggetto a influenze esterne, soprattutto da parte degli Stati Uniti e della Francia a livello internazionale, e da parte di Israele, Iran e paesi del Golfo a livello regionale. Proprio per questo, ogni crisi locale in Libano diventa un pretesto per la comunità internazionale per intervenire e portare avanti un’agenda parallela. Un esempio molto chiaro di questa dinamica è lo stallo sulla negoziazione del debito pubblico tra il Libano e il Fmi, bloccata sin da aprile 2022, per via di un veto interno su alcune riforme che servirebbero a sbloccare il prestito internazionale, ma che andrebbero inevitabilmente ad alterare gli equilibri di forza nel sistema politico.\n\nContemporaneamente, parte dell’élite politica – quella più ostile al Fmi, ovvero Hezbollah e parte del Fronte Patriottico Libero – ha dirottato l’attenzione (e anche la retorica politica) verso i giacimenti di gas e petrolio presenti nelle acque territoriali libanesi, che potrebbero almeno in parte alleviare gli effetti della crisi (seppur andando ad aggravare la crisi climatica in Libano e nel resto della regione). Questioni ambientali a parte, c’è una questione politica irrisolta alla radice: il Libano non può estrarre petrolio e gas senza un accordo con Israele sulla demarcazione della frontiera marittima tra i due paesi. A fare da broker di un possibile accordo ci sono gli Stati Uniti. Tuttavia, gli emissari americani inviati fino a ora a supervisionare le negoziazioni tra Beirut e Tel Aviv hanno una posizione fortemente sbilanciata verso Israele e pertanto non sono ritenuti credibili da molte delle forze politiche e della popolazione civile in Libano. La protezione internazionale di cui beneficia Israele ha anche incoraggiato Tel Aviv a cominciare provocatoriamente a esplorare i giacimenti, facendo intendere che potrebbe iniziare a estrarre gas e petrolio prima del raggiungimento di un accordo con il Libano, danneggiando di fatto quest’ultimo. La questione è diventata centrale per Hezbollah che ha annunciato ritorsioni militari se Israele non rispetterà i tempi e la sovranità del Libano.\n\nA far da corollario a questa tensione interna, ulteriori tensioni attraversano la comunità internazionale. Tensioni tra i membri del Consiglio sono emerse nel corso del 2022 tanto nel rinnovo del mandato di Unifil (la forza di interposizione dell’Onu incaricata di mantenere il cessate-il-fuoco tra Israele e il Libano dopo la guerra del 2006 con la Risoluzione 1701), quanto nelle discussioni in corso a New York sulla Risoluzione 1559 del 2004, concernenti le “armi illegali” presenti in Libano – de facto una risoluzione che, pur senza citarlo, faceva riferimento alla legittimità di Hezbollah. A sposare un approccio particolarmente aggressivo sono il Regno Unito e gli Emirati Arabi Uniti (Eau)– quest’ultimo attualmente membro non permanente del Consiglio – che hanno fatto pressione perché Hezbollah fosse nominato esplicitamente e designato come “terrorista” nella Risoluzione 2591 del 31 agosto 2022 che ha rinnovato, come succede ogni anno, il mandato di Unifil. Gli Eau, addirittura, avrebbero chiesto di designare Hezbollah come il responsabile dell’esplosione del porto di Beirut nel 2020[7]. Sebbene a questa linea radicale si oppongano quasi tutti i membri permanenti del Consiglio – la Russia e la Cina, ma anche la Francia e gli Stati Uniti, che pure hanno un approccio tradizionalmente aggressivo verso Hezbollah – è evidente che tentativi di alterare lo status quo in Libano, rendendo per esempio Unifil una forza più interventista e meno di mero mantenimento della pace, siano in azione.\n\nLa politica degli Eau alle Nazioni Unite rispecchia in particolare la nuova linea delle monarchie del Golfo in Libano e nel Levante arabo. Seppur disimpegnatisi dopo il 2013, dato il successo di Hezbollah nel contrastare la loro agenda politica all’interno del paese – avevano ritirato addirittura i loro ambasciatori da Beirut nel 2021 – gli stati del Golfo stanno ritornando nel paese, determinati a marginalizzare la presenza dell’Iran nel Levante arabo e a sfruttare le opportunità economiche che la crisi potrebbe generare per gli investitori stranieri. Nel portare avanti questa linea, gli Emirati – anche forti dell’allineamento con Israele dopo gli “Accordi di Abramo” – mirano a essere i principali beneficiari economici di una restaurazione autoritaria dell’ordine regionale nel Levante arabo, usando una politica di do ut des sia nella regione sia nei fora multilaterali come le Nazioni Unite per marginalizzare i propri sfidanti e consolidare l’allineamento con Israele.\n\nQuali possibili conseguenze può avere questa linea? Come già successe prima del 2006, la guerra giuridica internazionale contro Hezbollah potrebbe fare da battistrada verso un nuovo possibile intervento di Israele in Libano, mentre le forze di difesa israeliane stanno minacciando e denunciando Hezbollah e l’Iran su base quotidiana.\n\nLa società libanese si trova insomma schiacciata tra un sistema confessionale domestico, ormai svuotato di legittimità eppure (almeno per il momento) insormontabile, e un ordine regionale che – dopo le rivolte arabe del 2011 e del 2019 – si sta riconfigurando sulla cifra di alleanze tra regimi autoritari e/o militari. Tutto questo allontana la prospettiva di un nuovo patto sociale (seppure così urgente per la società libanese), rendendo quest’ultimo ancillare rispetto ai disegni e agli interessi delle potenze esterne che vedono la crisi socioeconomica in corso non come una questione umanitaria ma come un’opportunità da sfruttare.\n\n[1] “Lebanon: Evidence Implicates Officials in Beirut Blast”, Human Right Watch, 2 August 2021.\n\n[2] “Multidimensional poverty in Lebanon (2019-2021). Painful reality and uncertain prospects”, UN ESCWA, E/ESCWA/CL3.SEP/2021/Policy Brief.2, 2021.\n\n[3] Arab Barometer VI, Lebanon Country Report, 2021.\n\n[4]Ibidem.\n\n[5] “Lebanon and the ILO release up-to-date data on national labour market”, International Labour Organization, Press release, 12 maggio 2022.\n\n[6] “Lebanon registers an increase in calls to its suicide prevention lifeline”, Beirut Today, 13 ottobre 2021.\n\n[7] Diplomatico delle Nazioni Unite. Intervista dell’autrice, New York, 17 Agosto 2022.",
    "Libano: scontri tra forze ordine e manifestanti a Beirut - Cronaca - ANSAMed": "Libano: scontri tra forze ordine e manifestanti a Beirut Proteste per approvazione parlamentare della legge di bilancio\n\n(ANSAmed) - BEIRUT, 26 SET - La tensione è tornata a salire stamani nel centro di Beirut durante scontri tra forze dell'ordine e manifestanti riuniti per protestare contro l'élite al potere, i cui rappresentanti in Parlamento si sono oggi riuniti per tentare di votare l'attesa legge di bilancio, in un paese da tre anni in default economico e che attende gli aiuti del Fondo monetario internazionale.\n\n\n\nSecondo media locali, le forze di sicurezza in tenuta anti-sommossa e disposte a protezione delle vie di accesso a Place de l'Etoile, dove sorge il Parlamento libanese, hanno sparato gas lacrimogeni per disperdere una folla di alcune centinaia di manifestanti. Dall'autunno del 2019 a oggi sono periodiche le proteste, in alcuni casi anche violente, contro la classe al potere accusata di essere responsabile del fallimento finanziario del paese, il peggiore della storia del Libano.(ANSAmed).\n\n\n\n",
    "Fughe disperate dal Libano, 80 migranti morti in mare": "Mediterraneo . Decine i dispersi. Tra le vittime siriani, libanesi e palestinesi. Le partenze si moltiplicano insieme alla crisi economica: ottenere un visto è sempre più difficile, si scappa in barca verso l'Europa",
    "Libia, Libano e Afghanistan. Perché i tre dossier (dimenticati) restano centrali": "Mentre Teheran invia carburante in Libano, dopo aver rifornito Hezbollah, la Turchia membro Nato partecipa allo Sco summit e prova a dire la sua in Libia e Afghanistan. Dove la Cina punta alla ricostruzione e inizia a mandare i suoi treni della Via della Seta\n\nLa presenza del presidente turco Recep Tayyip Erdogan alla Shanghai Cooperation Organisation rappresenta un segnale preciso anche all’Occidente di come il Bosforo vuole essere centrale nelle partite “parallele” alla guerra in Ucraina che si stanno giocando tra i super player. Tre dossier come Libia, Libano e Afghanistan restano centrali anche per come verranno trattati dalle due fazioni di alleati.\n\nLo scenario nel Libano\n\nQuattro libanesi su cinque vivono in povertà, secondo le stime delle Nazioni Unite: numeri da brivido. Entro un mese le riforme chieste dal Fondo Monetario Internazionale potrebbero vedere la luce, non fosse altro perché alternative potabili non ve ne sono. Il Pil del Libano è crollato in maniera verticale dal 2018, passando da 55 miliardi di dollari ai 20,5 fatti segnare nel 2021. Crisi e Covid, con nel mezzo la tragica esplosione al porto di Beirut nell’agosto 2020 che ha causato danni per miliardi di dollari, hanno impattato sulla vita quotidiana caratterizzata dai peggiori tassi di inflazione alimentare in tutto il mondo.\n\nUn quadro su cui la crisi del grano ucraino ha inflitto il colpo di grazia. Per tutte queste ragioni Amin Salam, ministro dell’economia, ha annunciato la “volontà politica” di adottare le riforme chiave richieste dal Fondo monetario internazionale per un salvataggio necessario entro la fine del prossimo mese. Sul piatto ci sono 4 miliardi di dollari subito e la possibilità di sbloccarne altrettanti da governi e istituzioni internazionali. Ma secondo il governatore della banca centrale libanese il fabbisogno del paese è di almeno 12 miliardi di dollari per far ripartire la sua economia.\n\nCattive notizie anche dalla moneta locale, scesa a un nuovo minimo nei confronti del dollaro Usa, a 38.600 contro il biglietto verde, a causa di una grave recessione economica che ha innescato blocchi bancari da parte dei depositanti e proteste anti-governative. Persone armate hanno rapinato alcune banche per chiedere l’accesso ai loro risparmi congelati, e nei giorni scorsi molti istituti hanno chiuso le porte “per un tempo indefinito”, perché il rischio per dipendenti e clienti è troppo alto.\n\nL’offerta dell’Iran sul gas\n\nNel mezzo, la crisi sociale in atto con sacche di povertà e fame che sono propellente per le mire dei jihadisti che offrono uno stipendio sicuro a giovani (e meno giovani) padri di famiglia libanesi. Ma non è tutto, perché anche la geopolitica presenta i suoi effetti: l’Iran ha intenzione di offrire al Libano 600.000 tonnellate di carburante per alleviare la sua carenza di energia. Si tratterebbe, se l’offerta si concretizzasse, della prima fornitura di carburante dell’Iran direttamente allo Stato libanese dopo averne inviato al suo alleato, Hezbollah. Una mossa che avrebbe degli effetti politici precisi.\n\nLa chiave di volta potrebbe essere allora il sito di Karish: Israele infatti è pronta ad attivare un giacimento di gas offshore vicino al confine marittimo conteso con il Libano. Ma da un lato Tel Aviv sostiene che Karish, concessa in licenza alla Energean, è interamente all’interno della sua zona economica esclusiva; dall’altro Beirut sostiene che invece una parte del giacimento è nelle sue stesse acque. Due mesi fa Hezbollah ha lanciato droni disarmati verso Karish dopo che Energean ha portato sul campo una nave di produzione. Ecco il filo che torna anche con Teheran.\n\nLe tensioni in Libia\n\nPochi giorni fa in occasione dell’assemblea generale dell’Onu, il capo del Consiglio presidenziale libico, Mohammed Menfi, ha incontrato il presidente della Turchia, Recep Tayyip Erdogan. Al centro del colloquio non solo la pace e la stabilità nel Paese dilaniato dalle contrapposizioni fra tribù e fra le mire sull’energia, ma anche la possibilità che Ankara svolta il ruolo di cuscinetto nel prevenire una guerra civile.\n\nLa contrapposizione tra i due contendenti, Bachagha e Dbeibah, sfociata negli ultimi disordini a Tripoli, vorrebbe essere placata dalla Turchia. Ma nei fatti è un problema la presenza militare turca in loco, come dimostra il mandato militare in Libia di Ankara prorogato dal parlamento turco. Alcuni media libici sostengono che anche i turchi avrebbero recitato un ruolo negli scontri del 27 agosto scorso (32 morti e oltre 150 feriti).\n\nDualismo francoturco\n\nUno scenario in cui emerge anche il dualismo tra Francia e Turchia: Parigi, dicono alcuni media libici, sostiene Bachagha anche per stracciare gli accordi diplomatici ed economici firmati con la Turchia. Bashagha è stato nominato nuovo primo ministro dal Parlamento con sede a Tobruk a marzo scorso e ha formato il suo governo a Sirte, ma Dbeibah ha rifiutato di cedere il potere. Per cui, anche al fine di immaginare un cronoprogramma in vista delle elezioni, venti giorni fa a Istanbul il ministro degli Esteri turco Mevlut Cavusoglu, il ministro della Difesa Hulusi Akar e il capo dell’intelligence Hakan Fidan hanno incontrato i due premier libici rivali accompagnati dal governatore della Banca centrale libica Siddiq al Kabeer.\n\nAfghanistan\n\nNel Paese che da un anno ha vietato alle donne di andare a scuola, come ha ricordato in un tweet il segretario generale dell’Onu, Antonio Guterres, serpeggia la soddisfazione sia di Mosca che di Pechino per il ritiro delle forze statunitensi. Cina e Russia puntano a rimarcare il loro ruolo speciale in loco, mentre la Turchia non disdegnerebbe di prendere parte al ricco buffet della ricostruzione del paese. Nel nord dell’Afghanistan la guerra in corso non si ferma mentre a Vienna è stato annunciato il piano per la formazione di un nuovo movimento militare e politico, che spacchetterebbe il paese in cinque sezioni.\n\nBri\n\nMa è la Cina a giocare di anticipo, visto che lo scorso 13 settembre ha inaugurato un nuovo corridoio ferroviario, con i treni merci cinesi che consegnano merci all’Afghanistan attraverso il Kirghizistan e l’Uzbekistan. Le esportazioni di merci afghane seguiranno la stessa rotta verso la Cina. L’accordo, siglato lo scorso 11 settembre dai rappresentanti delle autorità ferroviarie nazionali di Uzbekistan, Afghanistan e Kirghizistan con Zhejiang Union of Railway International Logistics Co Ltd, una società privata Azienda di logistica cinese, prevede un flusso pari a 5.000 container di merci commerciali trasportato in sole due settimane. Fino a ieri servivano due mesi.\n\n@FDepalo\n\nÖzbekistan’da gerçekleştirilen Şanhay İşbirliği Teşkilatı Devlet ve Hükûmet Başkanları Konseyi 22. Zirvesi’nde dostlarımızla bir araya gelmekten memnuniyet duyduk. Teşkilat ile iş birliğimizi müşterek çabalarımızla çok daha yukarıya çıkaracağımıza yürekten inanıyoruz. 🇹🇷 pic.twitter.com/bIJAUzmdZE — Recep Tayyip Erdoğan (@RTErdogan) September 16, 2022",
    "Libano al collasso: chiudono le banche per «ragioni di sicurezza». Blocchi stradali e proteste in tutto il Paese – Il video": "Nel Libano in default finanziario e travolto da una crisi politica e sociale senza precedenti, chiudono – da oggi e per i prossimi due giorni – le filiali delle banche su tutto il territorio nazionale. L’Associazione delle banche libanesi ha confermato la chiusura «per ragioni supplementari di sicurezza» dopo l’aumento, nei giorni scorsi, degli assalti agli istituti di credito nel Paese. In una settimana, infatti, si sono verificati sette diversi irruzioni di cittadini contro filiali bancarie a Beirut per reclamare la restituzione dei soldi depositati. L’ultima, mercoledì scorso. Una cittadina libanese, Sali Hafiz, si è introdotta in una filiale della Blom Bank di Beirut con una pistola giocattolo e una tanica di benzina, minacciando di darsi fuoco se i funzionari della banca non le avessero restituito circa 30 mila dollari, depositati sul suo conto, necessari a pagare le cure della sorella malata di cancro. La battaglia per la riappropriazione dei risparmi, congelati dal 2019, è partita lo scorso 10 agosto. Il copione è sempre lo stesso: un uomo, Bassaman Sheikh Hussein, si è barricato e ha preso in ostaggio alcune persone in una filiale della Federal Bank nel quartiere commerciale di Hamra, chiedendo di prelevare una consistente somma di denaro per poter pagare le spese mediche del padre. La situazione nel Paese dei Cedri è diventata ormai sempre più difficile da gestire, tanto da spingere il ministro degli Esteri Bassam Mawlawi ad assicurare misure aggiuntive – anche da parte delle forze dell’ordine – al fine di proteggere le sedi e le filiali degli istituti di credito.\n\nLa delegazione del Fondo monetario internazionale in visita a Beirut\n\nIn questo contesto oggi a Beirut era attesa una delegazione del Fondo monetario internazionale. La ragione è valutare lo stato dell’attività legislativa – del governo uscente di Najib Miqati e richiesta dalla stessa Organizzazione – per sbloccare i tanto attesi aiuti economici internazionali al Paese. L’attuale classe politica libanese, da più parti indicata come responsabile della peggiore crisi economica degli ultimi 150 anni, è chiamata a modificare in maniera strutturale il sistema bancario e finanziario del Libano.\n\nBlocchi stradali, cortei e scioperi in tutto il Paese\n\nIntanto nel nord del Paese sono continuate anche oggi le proteste con blocchi stradali, cortei e sit-in. L’esercito libanese è intervenuto nel centro di Beirut sparando pallottole in aria per disperdere centinaia di manifestanti, radunati nei pressi del Palazzo di giustizia per chiedere il rilascio di due libanesi fermati nei giorni scorsi durante le proteste contro il cartello delle banche libanesi. Non solo. I tassisti della compagnia internazionale Uber hanno scioperato per chiedere un adeguamento delle tariffe alla luce del continuo aumento dei prezzi del carburante in seguito, anche, alla decisione dei giorni scorsi da parte del governo di aver rimosso i sussidi sulla benzina. Con una classe politica inadempiente e una lira che ha perso, in meno di tre anni, più del 95% del suo valore da un lato e con l’80% della popolazione che – secondo la Banca mondiale – vive sotto la soglia di povertà, il Libano è al collasso.\n\nContinua a leggere su Open\n\nLeggi anche:",
    "Profughi palestinesi in Libano, 74 anni di diritti negati": "di Michele Giorgio* –\n\n(le foto scattate nei campi di Sabra, Shatila, Beddawi, Nahr al Bared sono di Michele Giorgio)\n\nPagine Esteri, 26 settembre 2022 – Ali Hamdan osserva la figlia Nabila che muove veloce il plettro tra le corde dell’oud. Le note sono quelle di un motivo della tradizione palestinese, della zona di Giaffa da dove il suo bisnonno giunse a Beirut da profugo, assieme ad altre migliaia di civili, nel 1948. Nabila studia da poco lo strumento ma già mostra del talento e Ali non nasconde l’orgoglio di padre. E così la madre, Reem, con il viso segnato dalla stanchezza e dalla povertà. Vivere nel campo profughi di Shatila fa invecchiare prima. Ci si sveglia ogni mattina pensando a come procurarsi qualche dollaro per sopravvivere, un’impresa ancora più ardua da qualche anno viste le condizioni economiche disastrose in cui è precipitato il Libano. «Ho imparato queste poche cose, non so suonare altro», ammette Nabila arrossendo. L’applauso dei genitori e degli ospiti stranieri la rincuora. La ragazza dà uno sguardo alla nonna che giace nel letto accanto a lei, silenziosa e con gli occhi chiusi. È malata, non riesce più a camminare.\n\n«Dovrei farla ricoverare ma l’ospedale costa troppo. Non abbiamo l’assistenza sanitaria in Libano. L’Unrwa (l’agenzia dell’Onu che assiste i profughi, ndr) può coprire solo una piccola parte delle spese e a noi palestinesi non è permesso lavorare fuori dal campo», ci dice Ali. Fino a un paio d’anni fa Ali faceva il pasticciere. «Riuscivamo a tirare avanti senza tanti affanni, poi il proprietario ha dato il negozio a un profugo siriano e ho perduto il lavoro» racconta. «Parecchi dei palestinesi che hanno proprietà a Shatila» aggiunge «hanno scelto di affittare la loro bottega, è una entrata mensile sicura perché i siriani ricevono i sussidi dell’Onu e sono giunti qui con i loro risparmi. Per la stessa ragione, tanti palestinesi hanno affittato le loro case».\n\nÈ una contesa tra profughi di guerre del passato e più recenti, da cui quelli palestinesi comunque escono in parte perdenti. Da un lato incassano piccole rendite che permettono di sopravvivere, dall’altro ingoiano amaro perché dopo decenni trascorsi in Libano restano fuori dal mercato ufficiale del lavoro e devono fare i conti con la perenne ostilità di una larga parte della popolazione libanese e delle forze politiche locali. Non che i siriani siano trattati con rispetto ma almeno possono muoversi con maggiore libertà e trovare occupazioni a nero in vari settori. E, comunque, agli occhi dei libanesi un giorno torneranno nel loro paese. I palestinesi invece, con Israele che nega loro il diritto al ritorno, sono guardati con grande diffidenza. Restano ospiti sgraditi da tenere segregati nei loro 12 campi ufficiali che non possono espandersi.\n\n«Sono ormai quattro le generazioni di palestinesi in questo paese, per loro però non è cambiato nulla in questi decenni» ci conferma Sari Hanafi, docente di sociologia e attivista dei diritti dei palestinesi in Libano, che incontriamo all’Università americana di Beirut. «Le discriminazioni – dice Hanafi – sono evidenti e, purtroppo, ritenute legittime da tanti libanesi. Pesa anche il passato, la sanguinosa guerra civile libanese che ha visto i palestinesi far parte di uno degli schieramenti contrapposti, quello delle forze progressiste musulmane e druse. I libanesi a parole dicono di aver elaborato, digerita e dimenticata per sempre la guerra civile ma la realtà è ben diversa. E i palestinesi pagano ancora il loro conto».\n\nDurante le campagne elettorali – inclusa quella per le legislative dello scorso marzo – il tema dei profughi, palestinesi e siriani, da rimandare a casa è sempre prioritario. Non pochi candidati agitano lo spettro della «naturalizzazione» dei profughi palestinesi che, se realizzata, porterebbe la comunità musulmana sunnita a crescere di centinaia di migliaia di individui, alterando gli equilibri settari che paralizzano il Libano. Numeri che tuttavia non hanno riscontro nella realtà. Nel 2017, un censimento del governo libanese contava 174.000 palestinesi in Libano, ben sotto gli oltre 400mila profughi registrati dall’Unrwa. Nei 74 anni trascorsi dalla Nakba e dall’espulsione dalla loro terra, tanti palestinesi hanno abbandonato il Libano cercando di rifarsi una vita altrove. In particolare dopo il 1982 quando l’Olp di Yasser Arafat fu costretta ad uscire dal paese invaso dall’esercito israeliano e anche a causa del massacro di migliaia di profughi a Sabra e Shatila compiuto dai Falangisti. «In questi ultimi anni – spiega Sari Hanafi – alcuni ministri libanesi hanno provato ad eliminare le restrizioni che impediscono ai palestinesi di svolgere decine di lavori e varie professioni ma sono tutti naufragati». Nel 2019 il ministro del lavoro Camille Abousleiman ha ribadito che i palestinesi sono stranieri in Libano nonostante la loro presenza di lunga data.\n\nUn palestinese in Libano non può acquistare proprietà e pur laureandosi in una università libanese può svolgere la sua professione solo all’interno del campo in cui risiede. Ogni anno le autorità di Beirut concedono o rinnovano decine di migliaia di permessi di lavoro a persone provenienti dall’Africa, dall’Asia e da altri paesi arabi. Solo poche centinaia sono offerte ai palestinesi. Il tasso di disoccupazione ufficiale nei campi è del 18% ma tra i giovani di età compresa tra 20 e 29 anni è del 28,5%. E comunque i lavori sono sempre a basso reddito. I più coraggiosi lavorano a nero fuori dal campo, sfidando i controlli delle autorità, facendo le pulizie nei palazzi dei libanesi ricchi o i muratori nei cantieri.\n\n«I profughi palestinesi» commenta Kassem Aina, direttore dell’associazione Beit Atfal al Sumud «non smetteranno mai di chiedere di tornare nella terra di Palestina, perché solo in un loro Stato indipendente potranno vivere una vita libera e dignitosa». Pagine Esteri\n\n*Questo reportage è stato pubblicato il 25 settembre 2022 dal quotidiano Il Manifesto",
    "Libano, una nazione alla deriva, ‘tradita’ dalla corruzione e da politici inetti: i cittadini impoveriti sono in fuga, i ricchi resistono": "ROMA - \"Se penso al Libano - disse un paio d'anni fa il capo della diplomazia francese, Jean-Yves Le Drian - mi viene in mente il naufragio del Titanic... ma senza l’orchestrina però”. Lo ricorda Fady Noun in un articolo pubblicato da Asianews. E' dunque in atto nel Paese del Medio Oriente un veloce, inesorabile processo di decadimento economico-istituzionale, mentre che continua ad ospitare circa 2 milioni di profughi palestinesi, siriani e iracheni, con un'anagrafe ufficiale che conta però 6,8 milioni di abitanti. La decomposizione delle istituzioni si va a sommare all'assenza di una classe politica degna di questo nome, arricchita con la corruzione ormai dai tratti ormai endemici e con il saccheggio delle risorse pubbliche. Il risultato è quello di privare i cittadini anche dei servizi essenziali. La corrente elettrica, per esempio, in certe zone del Paese c'è solo due ore al giorno e lo stipendio dei pubblici dipendenti (magistrati compresi) non supera mediamente i 40 euro al mese. Ed è proprio a sostegno delle fasce più deboli della società - fasce sempre più ampie e trasversali - che sono in atto numerosi progetti di Cooperazione, come quelli dell'Agenzia italiana per gli aiuti allo sviluppo (AICS), impegnata nel settore della sanità pubblica e in quello della cultura, ma anche come quelli di AVSI, concentrati sulla sicurezza alimentare, agricoltura, diritti umani.\n\nLa decadenza nel delicato equilibrio istituzionale. In questa atmosfera di decadenza, con uno sciopero dei magistrati che dura da due mesi, il Libano si avvia alle elezioni del nuovo presidente della Repubblica. La campagna elettorale è comimciata il 1° settembre scorso, ben due mesi prima della fine naturale del mandato del capo dello Stato, Michel Aoun, previsto per il 31 ottobre. Ad oggi, non risulta che il presidente della Camera, Nabih Berry, abbia fissato una data per il voto. Intanto, il presidente e il primo ministro non sono ancora riusciti a concordare un nuovo governo dalla scadenza del mandato dell’esecutivo. Va ricordato, a questo proposito, che sulla base di una sorta di accordo, siglato informalmente nel 1943, e definito \"Patto Nazionale\", le più alte cariche dello Stato libanese sono assegnate ai tre gruppi principali: il Presidente della Repubblica è cristiano maronita; il primo ministro è sunnita; il presidente del Parlamento è sciita.\n\nL'identità confessionale, prima di tutto. Dunque, quello che apparentemente può sembrare un punto di forza dello Stato, e cioè l'ampia rappresentanza di tutte (o quasi) le componenti sociali e religiose del Paese, di fatto si mostra spesso come un tratto paralizzante e rischioso. Il principio sul quale si basa l'equilibrio istituzionale libanese è quello secondo il quale le minoranze confessionali sul territorio nazionale devono avere la garanzia di essere rappresentate in modo equo negli apparati delle istituzioni, in quelli amministrativi e militari dello Stato. L’appartenenza confessionale assume così un ruolo dominante, sia nella gestione politica che nelle dinamiche sociali dei libanesi. Dal giorno della nascita di ogni singolo cittadino, egli assume di fatto un’identità confessionale, che prende il posto del sentimento di appartenenza nazionale, del senso di cittadinanza. Insomma, la garanzia per tutte le diverse comunità di essere rappresentate secondo una logica confessionale è oggi una delle cause principali delle crisi frequenti.\n\nL'apologo della pensione con ospiti \"diversi\". Una sintesi, diremo perfetta, dello Stato libanese la fornisce la prima scena di un film, intitolato - appunto - \"Beirut\", con la regia di Brad Anderson, la sceneggiatura di Tony Gilroy e che ha come protagonista Jon Hamm. Il quale, presentando la città ad alcuni ospiti in casa sua, dice: \"Da 4000 anni qui non ci sono eroi o cattivi. Qui ci sono ebrei musulmani, cristiani che vivono fianco a fianco. Ma per essere brevi su cosa voglia dire vivere in Libano, bisogna immaginare una pensione con ospiti diversi, ma senza proprietario, dove l’unica cosa che essi hanno in comune è il talento per i tradimenti. Persone che vivono assieme fianco a fianco, a stretto contatto, da 20 secoli. Duemila anni di faide, vendette, ritorsioni, omicidi.\n\n\"E un bel giorno: toc toc, chi è? I palestinesi !\". Ma una notte c’è una tempesta - prosegue il monologo del protagonista di \"Beirut\" - piove a dirotto, qualcuno bussa alla porta. Chi è ? Sono i palestinesi. Vogliono entrare, hanno girato per tutto il quartiere, ma tutti hanno sbattuto loro le porte in faccia. Ma hanno freddo e sono stanchi. Vogliono entrare. Subito. Così, in quella pensione scoppia il caos. Gli ospiti cominciano a litigare, molti di loro sono contrari all’ingresso dei palestinesi. Alcuni pensano 'facciamoli entrare, tanto domani se ne andranno'; altri dicono 'se li faccio entrare avrò un alleato contro il mio nemico'; altri ancora pensano che lasciare loro la porta chiusa sarebbe pericoloso. Solo dopo l'ingresso dei palestinesi nella pensione ci si rende conto della tragica situazione nella quale si sta vivendo. I palestinesi, infatti, non vogliono altro che dar fuoco alla casa dei vicini israeliani. Insomma, benvenuti a Beirut\".\n\nI diversi modi per scappare. Di fronte a tutto questo, molti libanesi stanno tentando di emigrare. C'è chi lo fa legalmente, se si può, e chi pur non potendo ci prova lo stesso clandestinamente. Ogni giorno da Tripoli - la città più a Nord del Libano - molte barche lasciano la costa, cariche di persone, spesso - assicurano alcuni testimoni - aiutate dalla stessa Guardia Costiera. Nei giorni scorsi circa 70 migranti libanesi, a bordo di una imbarcazione rimasta in panne, sono stati individuati non lontani dalle coste maltesi e italiane. E' comunque è ancora vivo il ricordo di altre 80 persone che nello scorso aprile hanno fatto naufragio, a poca distanza dalla costa libanese, a largo di Tripoli. Di loro solo una quindicina si sono salvati.",
    "Libano, l’esperto: “Necessari 10-15 miliardi di dollari per avviare la ripresa economica”": "Il Libano necessita di 10-15 miliardi di dollari per avviare la ripresa economica, coinvolgendo istituzioni internazionali e Paesi donatori. Lo ha dichiarato ad “Agenzia Nova” Anis Bou Diab, professore di economia all’Università Libanese e membro dell’ufficio del consiglio economico, sociale e ambientale del Libano, commentando la visita a Beirut della delegazione del Fondo monetario internazionale (Fmi) iniziata ieri. “Anche se l’Fmi dovesse concedere tre miliardi di dollari in 46 mesi, le altre istituzioni internazionali e i Paesi donatori non accetteranno di aiutare il Libano senza le riforme richieste”, ha spiegato Bou Diab, ribadendo che tre miliardi di dollari non saranno comunque sufficienti per la ripresa economica del Paese. Negli anni, infatti, la comunità internazionale ha promesso a più riprese di stanziare aiuti al Libano, a patto di approvare riforme, necessarie per bloccare la corruzione e garantire maggiore trasparenza.\n\nBou Diab ha indicato che le riforme necessarie a ricevere i finanziamenti sono l’approvazione della legge di bilancio 2022, la revoca del segreto bancario, la ristrutturazione del settore bancario e il controllo dei capitali. “Queste quattro riforme rappresentano la prima fase del piano. Saranno poi necessarie altre riforme, come la ristrutturazione del settore pubblico e l’unificazione del tasso di cambio”, ha proseguito il professore. Nel 2020, infatti, il tasso ufficiale di cambio della lira libanese rispetto al dollaro era di 1.507 a uno. Tuttavia, il parziale default dello Stato ha portato a una svalutazione e sul mercato nero la valuta locale è precipitata.\n\n“Se vogliamo davvero l’attuazione del programma del Fmi in Libano, le riforme devono essere approvate. È una nostra responsabilità”, ha spiegato Bou Diab, ricordando che tra il 10 e il 16 ottobre si terrà una riunione del Consiglio dei governatori dell’Fmi. “La visita della delegazione vuole sollecitare lo Stato libanese ad approvare le riforme. Senza queste riforme non è possibile concedere il prestito al Paese”, ha ribadito.\n\nUna delegazione del Fondo monetario internazionale (Fmi) guidata dal capo missione del Fmi per il Libano, Ernesto Ramirez-Rigo, è arrivata ieri, 19 settembre, a Beirut per una visita di tre giorni. La delegazione ha incontrato ieri il ministro delle Finanze uscente Youssef Khalil, il vice primo ministro Saadé Chami, e il ministro uscente dell’Economia, Amin Salam. Dopo un secondo incontro presso il ministero delle Finanze, la delegazione si è poi recata dal presidente del parlamento Nabih Berri. L’incontro con il capo dello Stato Michel Aoun è previsto per la giornata di domani. Secondo la stampa libanese, lo scopo della visita è accelerare il processo di riforme prioritarie previste dall’accordo siglato dal Paese dei cedri e dall’istituzione internazionale il 7 aprile scorso.\n\nCon l’accordo di aprile, il Fondo si è impegnato a elargire finanziamenti da tre miliardi di dollari in quattro anni. L’Fmi potrebbe anche fornire, nell’arco di 46 mesi, 2,17 miliardi di diritti speciali di prelievo, strumento finanziario utilizzato per fornire liquidità agli Stati membri dell’istituzione. Ciò in cambio della realizzazione di riforme strutturali da parte del Libano, Paese che fa fronte a una grave crisi economica e finanziaria dal 2019. Tuttavia, secondo quanto riferito nei giorni scorsi da Gerry Rice, un portavoce del Fmi, negli ultimi cinque mesi non sono stati registrati grandi progressi. “La situazione è difficile e l’attuazione delle misure procede lentamente”, ha osservato il portavoce, evidenziando che ogni ulteriore ritardo “aumenta il costo” della crisi “per Libano e libanesi”. Anche il premier libanese designato, Najib Miqati, aveva riferito, il mese scorso, che “ogni giorno di ritardo costa al Paese 25 milioni di dollari”, con possibile riferimento all’importo delle riserve valutarie detenute dalla Banque du Liban (Bdl).\n\n“Le azioni prioritarie previste nell’accordo preliminare (legge di bilancio 2022, controllo dei capitali, adeguamento del segreto bancario, risoluzione della crisi bancaria, avvio della ristrutturazione del debito e dell’audit delle 14 maggiori banche, finalizzazione dell’audit sulle attività in valuta della Bdl e l’unificazione dei tassi di cambio) sono essenziali per porre fine alla crisi”, ha insistito Gerry Rice. Infine, il portavoce ha fatto sapere che la delegazione del Fmi “spianerà anche il terreno per una nuova missione” che avrà luogo una volta che verrà nominato un nuovo governo a Beirut.\n\nLa situazione economica del Libano è delicata, come ben dimostrano i vari tentativi di prendere d’assalto le banche da parte dei correntisti nelle scorse settimane. Un tempo nota come la Svizzera del Medio Oriente, con spiagge dorate e clima mediterraneo, capaci di attirare investitori e turisti da ogni parte del globo, dalla fine del 2019 il Libano sta sempre più sprofondando nella crisi economica e sociale, a cui si affianca uno stallo politico che peggiora il quadro già precario. Nonostante la mancanza di dati ufficiali sulla povertà – che il governo non raccoglie sistematicamente, in parte a causa dell’assenza di un censimento dal 1932 – le stime suggeriscono che la povertà multidimensionale è quasi raddoppiata tra il 2019 e il 2021, colpendo l’82 per cento della popolazione lo scorso anno. I dati diffusi dall’Agenzia per le statistiche del Libano a fine luglio indicano che l’inflazione ha raggiunto il 210 per cento lo scorso giugno su base annua. Si stima che il prodotto interno lordo reale sia diminuito del 10,5 per cento nel 2021, dopo una contrazione del 21,4 per cento nel 2020.\n\nQuest’anno, la Banca mondiale prevede che l’economia libanese si contrarrà di un altro 6,5 per cento, dato lo scenario di incertezza economica. Nel frattempo, il valore della lira libanese ha subito un crollo del 90 per cento sul mercato nero e il debito pubblico ha superato i 100 miliardi di dollari nel 2021, pari al 212 per cento del Pil. L’ultimo rapporto di Fitch Solutions diffuso lo scorso agosto prevede che il tasso d’inflazione media nel 2022 tocchi il 178 per cento, in aumento rispetto al 155 per cento del 2021. Secondo Fitch Solutions il tasso d’inflazione del Libano nel 2022 dovrebbe essere il secondo più alto al mondo, dietro al Sudan. I dati, per quanto allarmanti, sono lontani dal picco dell’inflazione registrato nel 1987, verso la fine della guerra civile (1975-1990), quando raggiunse il 741 per cento. L’inflazione sarà alimentata dagli alti prezzi globali delle materie prime e del petrolio, dal continuo deprezzamento della lira libanese sul mercato parallelo e su Sayrafa, la piattaforma di scambio elettronico regolamentata dalla Banque du Liban (Bdl).\n\nLa crisi del 2019 è divenuta conclamata nel marzo 2020, quando il governo ha dichiarato che non sarebbe riuscito a ripagare la tranche da 1,2 miliardi di dollari relativa a un Eurobond emesso nel 2010 e che valeva 30 miliardi. A seguito del default, il governo libanese ha imposto misure di controllo sui movimenti di capitale e il divieto di accesso ai depositi in valuta, oltre a ipotizzare l’accesso a un finanziamento del Fondo monetario internazionale (Fmi). In effetti, ad aprile 2022 – un mese prima delle elezioni parlamentari – le autorità libanesi e la squadra negoziale dell’Fmi hanno raggiunto un accordo su politiche economiche che potrebbero essere sostenute da un finanziamento di 46 mesi con l’accesso a 2.173,9 milioni di diritti speciali di prelievo (equivalenti a circa 3 miliardi di dollari)“.\n\nLo sblocco dei finanziamenti internazionali, tra cui quelli della Banca mondiale, che lo scorso maggio ha approvato il prestito di emergenza da 150 milioni di dollari destinato al Libano per sostenere la sicurezza alimentare, sono subordinati all’attuazione di riforme. Queste ultime, ovviamente, necessitano di un esecutivo nel pieno dei propri poteri e concorde su una serie di punti. Tuttavia, malgrado i dati economici negativi, la crisi alimentare ed anche dell’elettricità, la classe politica libanese non sembra aver abbastanza motivazioni per uscire dallo stallo e attuare le riforme richieste.\n\nDopo le elezioni parlamentari del 15 maggio scorso, è presente un braccio di ferro tra il premier designato, Najib Miqati, e il capo dello Stato, Michel Aoun, il cui mandato scade il prossimo 31 ottobre, per l’approvazione della nuova squadra ministeriale, il che ha lasciato il Paese dei cedri in una impasse. La crisi economica e politica libanese ha forti ripercussioni anche al livello sociale. In un rapporto pubblicato a gennaio 2022, l’Unicef ha rivelato che la crisi libanese sta costringendo sempre più i giovani ad abbandonare l’apprendistato e a impegnarsi in lavori sottopagati, irregolari e informali solo per sopravvivere e aiutare a sfamare le loro famiglie. Inoltre, la situazione attuale spinge la popolazione e i rifugiati palestinesi e siriani a lasciare il Paese in modo irregolare. Un rapporto delle Nazioni Unite dello scorso maggio rivela che i rifugiati palestinesi e siriani affrontano condizioni di vita terribili in Libano, con l’88 per cento di loro che vive in condizioni di sopravvivenza minime mentre circa la metà delle famiglie siriane ha problemi alimentari.\n\nNel 2020, riferisce il portale “Atalayar”, più di 1.500 libanesi – palestinesi o siriani – hanno cercato di lasciare il Paese su barche di fortuna, ma circa il 75 per cento di questi migranti è stato intercettato dalle autorità o rimandato a terra. E da allora la situazione è solo peggiorata, con un aumento preoccupante del numero di barche illegali che cercano di raggiungere le coste cipriote. Negli ultimi mesi, la Direzione per la sicurezza generale del Libano ha annunciato diversi arresti di persone che hanno cercato di lasciare irregolarmente il Paese. Il caso più eclatante del fenomeno è avvenuto lo scorso aprile, quando un barcone è precipitato al largo delle coste di Tripoli, nel nord del Paese, con a bordo 84 migranti – tra cui libanesi, siriani e palestinesi. A oggi, 33 persone risultano ancora disperse, nell’ennesima tragedia umanitaria nel Mediterraneo.\n\nUna possibile boccata di respiro in uno scenario di lungo termine potrebbe arrivare dalla conclusione dei negoziati con Israele per definire i confini marittimi e, quindi, avviare l’esplorazione delle risorse di idrocarburi offshore. Il raggiungimento di un accordo sulla delimitazione del confine marittimo tra Libano e Israele è l’elemento che potrebbe sbloccare la situazione nel Paese dei cedri e portare alla formazione del nuovo governo, hanno riferito oggi alcune fonti del palazzo presidenziale ad “Agenzia Nova”, spiegando che i due dossier sarebbero “strettamente legati e inseparabili”.\n\n“Il mediatore incaricato dei negoziati sul confine marittimo, Amos Hochstein, incontrerà oggi a New York il vicepresidente del parlamento libanese, Elias Bou Saab, per discutere della formazione di una zona di sicurezza avanzata dalla parte israeliana”, ha proseguito la fonte, spiegando che Beirut avrebbe accettato la richiesta a patto che non venga compromessa la sovranità del Libano sull’area, che sarà posta sotto la garanzia delle Nazioni Unite. “Nel caso in cui la risposta dovesse essere positiva, sarà convocato un incontro a Naqoura (nel sud del Libano). L’incontro di oggi sarà decisivo”, ha concluso. Negli ultimi giorni, sia Beirut che Tel Aviv hanno lasciato trapelare ottimismo sul raggiungimento di un accordo, malgrado in entrambi i Paesi siano in carica governi per gli affari correnti.\n\nLeggi anche altre notizie su Nova News\n\nSeguici sui canali social di Nova News su Facebook, Twitter, LinkedIn, Instagram, Telegram",
    "In Libano il Contingente Italiano porta a termine progetto CIMIC": "I Caschi Blu del contingente italiano che opera in Libano sotto l’egida della Nazioni Unite, attualmente su base Brigata Aosta, hanno ultimato il progetto di rifacimento della sede comunale della municipalità di Al Boustan, cittadina a sud del Paese.\n\nLa donazione, pianificata e condotta in tutte le fasi di esecuzione, dalla progettazione alla realizzazione finale, è stata coordinata dagli specialisti del Multinational Cimic Group di Motta di Livenza (TV) e si inquadra nell’ambito di intervento dei progetti di cooperazione civile e militare per l’amministrazione civile.\n\nGrazie al contributo della prestazione professionale di architetti libanesi e all’apporto di manodopera locale, si è cercato di dare ulteriore incentivo all’economia di un’area in difficoltà per la persistente crisi economica che attanaglia da due anni la Terra dei Cedri.\n\nA margine della cerimonia di completamento dei lavori di ristrutturazione degli uffici e dell’intera facciata del palazzo cittadino, il Sindaco di Al Boustan, Adnan Al Ahmad ha espresso la sua gratitudine personale e quella dell’intera comunità al Generale di Brigata Giuseppe Bertoncello, comandante del Settore occidentale della missione UNIFIL (United Nation Interim Force in Lebanon) e del contingente nazionale, il quale ha rimarcato la continua opera di vicinanza dell’Italia e dei peacekeeper dell’Onu a supporto delle istituzioni del Paese.\n\nLa missione italiana in Libano a guida Brigata Meccanizzata Aosta, al suo terzo mandato nella Terra dei Cedri con i colori delle Nazioni Unite, ha la responsabilità del Settore Ovest di UNIFIL in cui operano 3.800 Caschi Blu di 16 dei 48 paesi contributori alla missione ONU e di cui fanno parte oltre 1.000 Caschi Blu italiani.\n\nLe attività svolte in Teatro Operativo sono condotte sotto il coordinamento e secondo le direttive impartite dal Comando Operativo di Vertice Interforze (COVI), guidato dal Generale di Corpo d’Armata Francesco Paolo Figliuolo.\n\nIl COVI è l’organo di staff del Capo di Stato Maggiore della Difesa, deputato alla pianificazione, coordinazione e direzione delle operazioni militari, delle esercitazioni interforze nazionali e multinazionali e delle attività a loro connesse.\n\nFonte e foto Ministero della Difesa/Joint Task Force-Lebanon Sector West/Public Information Office-Chief",
    "Libano. Unifil: il pattugliamento dei Caschi Blu è anche Market Walk": "Unifil –\n\nIn Libano i Caschi Blu di UNIFIL controllano il territorio anche con lo strumento della Market Walk e della Community Engagement Walk\n\nI Caschi Blu del contingente italiano di UNIFIL (la United Nation Interim Force in Lebanon), attualmente su base Brigata Aosta, hanno avviato già dal 2014 un programma di Market Walk, cioè pattugliamenti a piedi nei luoghi di mercato, all’interno dei villaggi situati nell’area di operazioni del Libano del Sud.\n\nL’attività consiste nell’assicurare la presenza e la circolazione di personale militare dell’ONU nelle strade principali dei villaggi, nei mercati e nei maggiori centri di aggregazione, al fine di aumentare la percezione di sicurezza per la popolazione e avvicinare la componente militare alle comunità locali.\n\nGià dalle prime esperienze di Market Walk, i riscontri avuti dalla popolazione sono stati molto positivi, facendo percepire la presenza dei militari, in generale, in modo diverso.\n\nIl programma delle Market Walk rientra nell’ambito delle attività di assistenza alla popolazione libanese, che è uno dei compiti principali stabiliti dalla risoluzione n. 1701 del 2006 del Consiglio di Sicurezza delle Nazioni Unite, unitamente al monitoraggio della cessazione delle ostilità tra Libano e Israele e al supporto alle Forze Armate libanesi.\n\nSi tratta di un’attività operativa a tutti gli effetti che concorre, assieme alle cosiddette pattuglie classiche motorizzate ed appiedate, a garantire presenza e sorveglianza sul territorio. Di più, esse permettono una relazione interpersonale con la popolazione, permettendo di ottenere da essa input per comprenderne più a fondo le esigenze. A questo, nel tempo, si sono aggiunte le LAF (Lebanese Armed Forces) che, oltre a garantire un’idonea cornice di sicurezza ai peacekeeper di UNIFIL, ha consentito anche ad esse di immergersi ancor di più nel tessuto sociale.\n\nNel tempo a questa tipologia di pattugliamento, si sono affiancate le Community Engagement Walk, attività svolte da personale militare specializzato nell’ingaggio della popolazione civile, con lo scopo di far comprendere alla comunità in cui essi operano quali siano gli scopi e i pilastri della missione che conducono per conto della Nazioni Unite, nonché quello di comprendere e analizzare a loro volta come la popolazione percepisca la presenza degli operatori di pace sul territorio.\n\nInoltre nel corso di queste attività vengono effettuati acquisti dai soldati, utili a muovere la micro economia locale, il cui beneficio viene avvertito soprattutto nelle aree rurali meno sviluppate commercialmente.\n\nA queste attività si aggiungono quelle di cooperazione civile e militare (CIMIC) per la panificazione e realizzazione di progetti di aiuto alla popolazione, le cui esigenze emergono grazie ai quotidiani incontri che i comandanti ai vari livelli svolgono con i rappresentanti delle autorità civili e religiose del Libano del Sud (Key Leader Engagement). Di questi ultimi, da inizio anno ne sono stati condotti circa 200 nell’area di responsabilità a guida Brigata Aosta.\n\nPer quanto concerne le relazioni con la popolazione, un altro tassello importante è costituito dalla forte presenza di personale femminile tra i militari delle Market Walk e delle Community Engagement Walk che facilita la possibilità di raggiungere le fasce della popolazione più restie ad avere contatti con i Caschi Blu di UNIFIL, quali donne, anziani e bambini, garantendo una migliore valutazione dei bisogni e delle richieste da parte delle autorità locali, in aderenza anche a quanto stabilito dalle risoluzioni n. 1325 del 2000 e n. 2242 del 2015 del Consiglio di Sicurezza delle Nazioni Unite che prevedono di assicurare una partecipazione significativa delle donne in tutti gli aspetti delle operazioni, nonché di aumentarne il numero.\n\nLa missione italiana in Libano a guida Brigata Meccanizzata Aosta, al suo terzo mandato nella Terra dei Cedri con i colori delle Nazioni Unite, ha la responsabilità del Settore Ovest di UNIFIL in cui operano 3.800 Caschi Blu di 16 dei 48 paesi contributori alla missione ONU e di cui fanno parte oltre 1.000 Caschi Blu italiani.\n\nLe attività svolte in Teatro Operativo sono condotte sotto il coordinamento e secondo le direttive impartite dal Comando Operativo di Vertice Interforze (COVI), guidato dal generale di corpo d’armata Francesco Paolo Figliuolo.\n\nIl COVI è l’organo di staff del Capo di Stato Maggiore della Difesa, deputato alla pianificazione, coordinazione e direzione delle operazioni militari, delle esercitazioni interforze nazionali e multinazionali e delle attività a loro connesse.",
    "Libano. Unifil: i Caschi Blu italiani supportano la sanità in Libano": "Cs Unifil –\n\nI Caschi Blu italiani, attualmente provenienti dalla Brigata “Aosta” dell’Esercito Italiano, hanno donato un cospicuo numero di presidi sanitari all’ospedale civile di Bint Jubayl, città nell’estremo sud dell’area di responsabilità della missione.\n\nIl generale Giuseppe Bertoncello, comandante della Joint Task Force Lebanon e del contingente italiano ha consegnato al dottor Tawfik Faraj, direttore del nosocomio libanese, 145mila mascherine chirurgiche, 70mila mascherine del tipo Ffp2, 72mila guanti chirurgici, e oltre 100 litri di gel sanificante. Analogamente, stessa tipologia di materiale sanitario é stata consegnata alla vicina municipalità di Dibil, nelle mani del sindaco Elie Youssef Louka che ha ricevuto il materiale, presso la chiesa di San Giorgio, retta da padre Fali Felfleh.\n\nQuesta donazione, coordinata dagli specialisti del Multinational Cimic Group di Motta di Livenza (TV), si inquadra nell’ambito di intervento per il supporto essenziale all’ambiente civile nel settore salute ed è un ulteriore aiuto per il contrasto alla pandemia da Covid-19 che da tempo l’Italia e UNIFIL (la United Nation Interim Force in Lebanon) conducono per arginare il coronavirus.\n\nInoltre nei giorni precedenti i peacekeeper italiani hanno aderito alla campagna di donazione di sangue “Blood Drive” lanciata dal comando della missione ONU in Libano e che ha, tra i pilastri del proprio mandato stabiliti dalla risoluzione n. 1701 del 2006 del Consiglio di Sicurezza, proprio quello del supporto alla popolazione libanese.\n\nIl prelievo di sacche di sangue donate dai militari presso l’Ospedale Militare di Naqoura, ha permesso di far fronte alle richieste della Croce Rossa Libanese per mantenere inalterate e reintegrare le riserve delle banche del sangue degli ospedali locali.\n\nLe attività svolte in teatro operativo sono condotte sotto il coordinamento e secondo le direttive impartite dal comando operativo di Vertice Interforze (COVI), guidato dal generale di Corpo d’Armata Francesco Paolo Figliuolo.\n\nIl COVI è l’organo di staff del capo di stato maggiore della Difesa, deputato alla pianificazione, coordinazione e direzione delle operazioni militari, delle esercitazioni interforze nazionali e multinazionali e delle attività a loro connesse.",
    "Il Libano in crisi che odia le donne": "La denuncia delle ong che si occupano di diritti . Abusi e violenze senza precedenti da quando il Paese è finito nell’abisso, con dati spaventosi sulla povertà. Mariti, fratelli, padri scatenati. E uno stato fallito che non applica le sue leggi",
    "“Cash for trash”, storia di un ciclo virtuoso in Libano": "Funziona così: arrivi al negozio con ciò di cui vuoi disfarti, ti registri, posi i tuoi rifiuti su una bilancia e poi li separi nei rispettivi bidoni. Aperto un account, a seconda del peso puoi ottenere una ricompensa in denaro, per un minimo di 50.000 lire libanesi (circa 1,80 euro al luglio 2022). Questo è “cash for trash”, un ciclo virtuoso ideato dall’impresa sociale ReFuse, possibile grazie alla vendita dei rifiuti ai riciclatori presenti in Libano. Una minirivoluzione nel Paese anche perché tutto ciò avviene nel quartiere di Bourj Hammoud, tra i più poveri della capitale dove vivono, oltre a libanesi, anche armeni, rifugiati siriani, lavoratori migranti, palestinesi. Un mix culturale in cui tensione e accettazione convivono ogni giorno ma da dove ReFuse ha deciso di partire.\n\nIncontriamo a Beirut Guglielmo Mazzà, 28enne ingegnere ambientale originario di Roma, nonché uno dei fondatori dell’impresa. Ci racconta come tutto sia partito dalla valle della Bekaa, al confine con la Siria, nel campo informale di Bar Elias dove Guglielmo ha vissuto per tre mesi dal gennaio 2019. Arrivato come collaboratore dell’organizzazione Microfinanza, si è occupato di progetti che miravano a introdurre la raccolta differenziata nel campo. Realizza presto come questi non tenevano conto però delle reali condizioni di vita dei residenti rifugiati siriani. “In una situazione che limita fortemente movimenti, spazi e possibilità, perché una persona dovrebbe fare questo sforzo?”. Per questo inizia a concepire qualcosa di diverso.\n\n“Guardando tutta la filiera abbiamo pensato a un sistema di scambio che parte dall’individuo che produce i rifiuti e a cui bisogna dare un fattore attrattivo per ricompensare lo sforzo iniziale”. Bar Elias segna fortemente Guglielmo, al punto che dopo essersi laureato decide di tornare in Libano. “Mi sentivo in debito verso un contesto che mi ha dato tanto. Quando sono andato via, il mio vicino di tenda nel salutarmi mi ha regalato una pietra azzurra e mi ha detto: ‘Non so se mai ti rivedrò, perché hun alium, bukra mabarif (oggi sono qui, domani chi lo sa), ma se ci riuscissimo mi farebbe molto piacere’. Ecco, quelle parole sono state una spinta incredibile per creare ReFuse”.\n\nL’impresa però non vede la luce a Bar Elias, poiché nell’aprile 2019, nell’ambito di una stretta delle autorità nei confronti dei rifugiati siriani in tutto il Paese, il campo viene raso al suolo. Per questo Guglielmo, Ali, Cosima e Umberto (gli altri tre co-fondatori di ReFuse) iniziano la ricerca di un altro posto. Densità urbana, assenza di raccolta differenziata, vulnerabilità economica sono le condizioni per cui lo scambio soldi-rifiuti si potesse applicare e che alla fine i ragazzi individuano in Bourj Hammoud. “Ci serviva poi un partner, e lo troviamo in Fabric Aid, che da anni raccoglie rifiuti tessili a Beirut per rivenderli a micro-prezzi a chi ha un potere economico molto basso. Avendo loro già un negozio nel quartiere, dove va spesso tanta gente già abituata al concetto di ‘recupero-riuso’, abbiamo pensato che mettere insieme i due business poteva risultare utile a entrambi”. Riabilitato un vecchio panificio dismesso, ReFuse apre il suo primo negozio nell’ottobre 2021, in un periodo in cui alla crisi economica in Libano si era aggiunta anche quella energetica ed operare, a qualsiasi livello, era molto complicato. Ma nonostante le difficoltà e con un budget minimo, le persone sembrano apprezzare. Inizialmente solo per curiosità, “ma poco alla volta abbiamo capito che non sono solo i soldi a motivarli”. Guglielmo racconta che c’è chi lo fa certamente per una coscienza ambientale ma anche chi vuole migliorare un quartiere che si degrada sempre di più, non solo a causa della povertà diffusa. Nella memoria degli abitanti è ancora viva infatti la crisi dei rifiuti del 2015 che il governo pensò di “risolvere” con la costruzione di una discarica a cielo aperto proprio a Bourj Hammoud, e che da allora ha un impatto ambientale fortissimo su tutta la costa. Ma è anche in quel periodo che sono emerse in seno alla società civile varie iniziative che poco alla volta si sono diffuse in tutto il Paese.\n\nIn un recente documentario, “Trash for Profit” (in cui si parla anche della Ggril, vedi Altreconomia 244), il sito di informazione indipendente Beirut Today indaga su ciò che oggi sembra stia diventando un settore economico in espansione. “Abbiamo tutti l’obiettivo della tutela ambientale, ma manca un quadro legale di coordinamento”, spiega Guglielmo, secondo cui bisognerebbe ripartire dalla legge 80 del 2018. L’importanza di quest’ultima sta nel definire parametri tecnici a cui tutte le organizzazioni e imprese devono sottostare, ma i governi non hanno mai proceduto con i decreti attuativi e a oggi tutto tace. Nonostante la crisi multidimensionale (economica, finanziaria, sociale) che non sembra avere fine, le elezioni legislative dello scorso maggio non si sono ancora tradotte in un nuovo governo. Di conseguenza permane uno stallo politico di cui gli unici a beneficiare sono i partiti tradizionali, che vedono le loro reti clientelari non intaccate, ivi incluse anche le connivenze con la raccolta informale dei rifiuti. “Questo mercato in Libano è complesso ed è in mano ad aziende che riciclano ed esportano anche all’estero, da cui però nascono anche le condizioni favorevoli all’esistenza di un mercato nero”.\n\nChiunque abbia visitato Beirut avrà visto almeno una volta bambini o adulti rovistare tra i cassonetti e raccogliere plastica, carta o metalli che al mercato nero vengono pagati circa 7.000 lire libanesi al chilogrammo (circa 25 centesimi di euro al luglio 2022). Dietro di loro c’è un sistema di sfruttamento gestito da persone di potere che assegnano cassonetti specifici nei vari quartieri a dei “raccoglitori” che pagano una quota al “caporale”, così da avere il “diritto” di rovistare per rivendere poi ad aziende spesso legate agli stessi caporali. In altri casi ai raccoglitori viene dato il permesso di andare direttamente nelle discariche, tra cui proprio quella a Bourj Hammoud. “Il paradosso è che questo sistema informale è mosso dalle stesse aziende a cui noi o altre iniziative vendiamo il materiale raccolto”, riflette Guglielmo. “La questione è molto delicata, e non è un caso l’assenza di volontà politica di affrontarla. E questo non fa altro che rendere ancora più difficile l’analisi di tutta la filiera dei rifiuti”.\n\nIn una realtà così complessa ciò che ReFuse prova a fare è quindi partire dal basso. “Da quando abbiamo aperto abbiamo visto intere famiglie imparare a schiacciare le bottiglie di plastica e separarle dal tappo; persone che, di diversa estrazione sociale, partecipano ai nostri incontri sulla raccolta informale; o ancora le scuole con cui organizziamo dei clean up per le strade. Piccoli cambiamenti che ci dicono che qualcosa si muove”. Un percorso, questo, che ReFuse intende fare insieme ad altri attori in modo da ottimizzare sforzi e risorse. A partire dalle municipalità, che in Libano hanno la delega alla gestione dei rifiuti ma non hanno fondi e strumenti per farlo, ma anche dal vasto mondo della cooperazione internazionale, in Libano sempre più presente “ma che non sempre ha una prospettiva d’impresa nei progetti che implementa”. Per Guglielmo, infatti, il modello di impresa sociale di “cash for trash” almeno fornisce una base di sostenibilità sin dall’inizio, perché crea valore e reddito laddove non c’era. Non solo per i clienti ma anche per lo staff, come D. e K., che in ReFuse hanno trovato un lavoro, obiettivo che in Libano non è affatto scontato date le loro condizioni (rispettivamente sudanese e apolide l’una, sud-sudanese e rifugiata l’altra). Da imprenditore però, Guglielmo guarda già oltre e afferma che ReFuse, in futuro, dovrà pensare a come non essere più necessaria. “Il sogno è che tutto ciò che abbiamo diventi riutilizzabile, riparabile o compostabile. Ciò che facciamo oggi ci sembra molto bello, ma il nostro modello potrebbe evolversi con l’inclusione di strumenti in condivisione, ospitare nei negozi saponi ‘alla spina’, oppure offrire un servizio di riparazione di vari strumenti. L’obiettivo di lungo termine è quello di decostruire ReFuse insieme a una comunità che cerchiamo lentamente di coinvolgere in un percorso di decrescita”.\n\n© riproduzione riservata",
    "Migranti, la nuova rotta della morte. Dal Libano e dalla Turchia verso l'Italia": "Migranti, la nuova rotta della morte. Dal Libano e dalla Turchia verso l'Italia di Alessandra Ziniti\n\nUn accordo segreto tra Cipro e il Libano, con l'adozione di una politica di respingimenti, avrebbe contribuito a deviare la tratta direttamente verso Malta e l'Italia. Nei campi del Libano circa 200.000 profughi in condizioni sempre peggiori",
    "Hezbollah, il «guardiano» del gas del Libano": "Beirut . Il movimento sciita alza la voce nella trattativa con Israele sui confini marittimi e il giacimento di Karish. Ali Daamoush: «Se Israele estrarrà gas dalla zona contesa senza un accordo avrà scelto la guerra».",
    "Libano: conclusi corsi di tiro della missione italiana MIBIL per le forze armare libanesi": "​SIDONE, 23 SETTEMBRE – Cerimonia di chiusura dei corsi Sharpshooter, condotti da un Mobile Training Team della Scuola di Fanteria di Cesano di Roma nella sede delle forze armate libanesi di Sidone, alla presenza del Comandante dell’unità libanese Generale Rudolf Haykal e del Comandante della Missione Militare Bilaterale Italiana in Libano (MIBIL), Colonnello Angelo Sacco. L’intenso percorso formativo della durata di nove settimane, articolato su due distinti moduli (Basic e Train the Trainer) ha consentito la qualifica dei primi Senior Trainer libanesi in forza all’unità che, nel prossimo futuro, condurranno in autonomia analoghe attività di addestramento nell’ambito dell’unità di appartenenza.\n\nDurante l’attività presso le aree di Damour, Ebel el Saki e Kfar Falous, diverse fasi sono state dedicate all’acquisizione delle diverse procedure tecniche di osservazione e di tiro a distanze variabili. In particolare, durante il modulo basico sono state approfondite materie quali addestramento al tiro, balistica, topografia, sfruttamento del terreno, stima delle distanze senza l’ausilio di materiale elettronico, mascheramento, ma soprattutto capacità d’intervento su bersagli a distanze variabili.\n\nPer il modulo Train The Trainer, ampio spazio è stato dato all’acquisizione delle tecniche di tiro su bersagli (visibili anche parzialmente) fino alla distanza di 700 metri, e alla pianificazione e condotta di specifiche esercitazioni di tiro, al fine di consolidare le nozioni e le procedure necessarie al successivo sviluppo del percorso formativo finalizzato al conseguimento degli obiettivi addestrativi.",
    "Israele inizia esercitazioni militari di due giorni al confine con il Libano": "Il portavoce delle Forze di difesa dello Stato di Israele (Idf), Avichay Adraee, ha annunciato l’avvio di esercitazioni militari al confine con il Libano da oggi fino al prossimo 6 settembre. “Durante queste esercitazioni, verranno osservati i movimenti dei veicoli militari e si potrebbero udire esplosioni nell’area”, ha avvertito Adraee in una nota sul suo profilo Twitter. “Questa esercitazione è prevista come parte del piano di manovra annuale per il 2022”, ha proseguito il portavoce militare israeliano. Questo annuncio arriva mentre sono in corso i tentativi per trovare un accordo tra Libano e Israele per la demarcazione dei confini marittimi.\n\nL’ambasciatore statunitense Amos Hochstein, incaricato di mediare i negoziati tra Libano e Israele per la delimitazione dei confini marittimi, ha posticipato al 7 settembre la propria visita nella regione, secondo quanto riferito nei giorni scorsi dai media libanesi vicini al partito filo-iraniano Hezbollah. La stessa fonte ha fatto sapere che Hochstein avrebbe tenuto colloqui da remoto con funzionari israeliani, dopo aver incontrato, in Grecia, delegati di Israele e dirigenti della società energetica greca Energean, incaricata delle attività di estrazione nel giacimento di idrocarburi di Karish. Inoltre, stando a quanto riporta “Al Akhbar”, l’ambasciatore statunitense avrebbe anche discusso con un consigliere del presidente francese, Emmanuel Macron, del ruolo di Total Energies, la società francese che possiede diritti di esplorazione di gas nelle acque territoriali libanesi. In tal caso, Total Energies si sarebbe detta contraria ad avviare operazioni di estrazione di gas in Libano prima che venga raggiunto un accordo “chiaro” tra Libano e Israele e prima di ricevere garanzie di sicurezza da tutte le parti coinvolte. Secondo “Al Akhbar”, Hochstein potrebbe voler ritardare la conclusione di un accordo sulla demarcazione dei confini marittimi fino alle elezioni parlamentari in Israele del primo novembre e fino alla fine del mandato del presidente libanese Michel Aoun, il 31 ottobre. In tal modo, Israele annuncerebbe il rinvio dell’esplorazione nel campo di Karish e Total Energies potrebbe dirsi disposta a continuare con le operazioni nelle acque territoriali del Libano.\n\nLa disputa tra Libano e Israele riguarda 860 chilometri quadrati di territorio marittimo ricco di idrocarburi, che si estende lungo il confine di tre blocchi energetici del Libano meridionale, nel bacino del Mediterraneo. Sia Beirut sia la controparte israeliana sostengono che tale area rientri nella propria Zona economica esclusiva (Zee), il che, negli ultimi anni, ha dato il via a diversi cicli negoziati mediati dagli Usa, volti a definire la demarcazione dei confini marittimi. L’ultimo round di colloqui aveva avuto inizio nel 2020, ma si è interrotto dopo che Beirut ha chiesto di modificare la mappa utilizzata dalle Nazioni Unite. La parte libanese, inoltre, aveva chiesto di includere nella propria zona altri 1.430 chilometri quadrati dell’area marittima contesa, in aggiunta agli 860 reclamati in precedenza. La nuova richiesta comprenderebbe anche il giacimento di gas di Karish, dove, a giugno 2022, Israele ha inviato una piattaforma galleggiante di estrazione gestita dalla società energetica greca Energean.\n\nLeggi anche altre notizie su Nova News\n\nSeguici sui canali social di Nova News su Facebook, Twitter, LinkedIn, Instagram, Telegram",
    "Libano: media, il carburante iracheno è in ritardo per ragioni tecniche": "La consegna di carburante iracheno destinato ad alimentare le centrali elettriche del Libano è in ritardo a causa di nuovi dati relativi alle specifiche tecniche, tra cui il livello di cloruro superiore al limite consentito per l’uso. Lo riporta oggi il quotidiano libanese “An Nahar”. Il ministro dell’Energia libanese uscente, Walid Fayyad, vicino alla Corrente patriottica libera (Cpl) fondata dal capo dello Stato Michel Aoun, ha dichiarato che “l’arrivo del carburante non sarà ritardato per più di un paio di giorni se le cose andranno avanti oggi (lunedì) senza ulteriori ostacoli”. Fayyad ha sottolineato l’importanza di firmare il rinnovo del contratto che scadrà alla fine del mese in corso, sottolineando che “finora non è stata fissata alcuna data per il viaggio in Iraq”, dove dovrebbe essere siglata l’intesa.\n\nIl 15 settembre scorso l’emittente locale “Mtv” ha riferito che tutte le centrali in Libano sono fuori servizio, ad eccezione della centrale idroelettrica del fiume Litani, a ovest della città di Baalbeck, nella Bekaa, nel nord-est del Paese, in attesa dell’arrivo del carburante iracheno alla fine di settembre. Il debito legato al settore energetico ed elettrico del Libano rappresenta oltre il 40 per cento del suo debito sovrano, mentre i libanesi beneficiano di meno di due ore di elettricità fornita dalla compagnia nazionale Electricité du Liban (Edl). Una delle ragioni del collasso del settore elettrico è stata la decisione nel 1994 di fissare il prezzo dell’elettricità per kilowatt sulla base del costo di un barile di petrolio a 20 dollari. Bloccato in una crisi senza precedenti dal 2019, descritta dalla Banca mondiale come una delle peggiori nella storia del Paese, il Libano sta vivendo un razionamento draconiano dell’energia.\n\nNel luglio 2021, il Libano ha concluso un accordo con l’Iraq per soddisfare parte del fabbisogno di carburante per le centrali elettriche. L’accordo ha una durata di un anno e dovrebbe consentire l’acquisto di un milione di tonnellate di olio combustibile dallo Stato iracheno per conto di Electricité du Liban (Edl). Tuttavia, il carburante iracheno non è direttamente utilizzabile nelle centrali elettriche libanesi. Beirut continuerà quindi ad acquistare un altro tipo di carburante compatibile da altri fornitori, che otterranno in cambio olio combustibile iracheno. Attualmente è l’unica fonte di carburante tuttora accessibile a Electricité du Liban. Rinnovato dall’Iraq l’11 agosto, l’accordo prevede un meccanismo di scambio che coinvolge società terze selezionate tramite bandi di gara. Attraverso questo accordo, il Libano ha importato quasi mezzo milione di tonnellate di carburante, suddiviso tra diesel (416.000 tonnellate) e olio combustibile (75.000) durante i primi undici mesi dell’accordo.\n\nLeggi anche altre notizie su Nova News\n\nSeguici sui canali social di Nova News su Facebook, Twitter, LinkedIn, Instagram, Telegram",
    "ANATOMIA DEL POTERE LOCALE, IL CASO DI RUMAYŠ NEL SUD DEL LIBANO": "La disputa per la gestione delle foreste fra abitanti di un villaggio cristiano e Ḥizbullāh consente di analizzare i rapporti di forza fra potentati libanesi al confine con Israele. Il partito-milizia sciita si serve di un’associazione ecologista per presidiare la zona.\n\n1. Farsi la guerra per un albero. Non è la prima volta che accade tra Libano e Israele. Ma oggi a puntare le armi gli uni contro gli altri non sono libanesi e israeliani bensì due gruppi di libanesi. Lo scontro armato è stato sfiorato e forse rimandato. Questo semplice fatto di cronaca, avvenuto in una remota località a est del Mediterraneo, rivela però un affresco ricchissimo delle negoziazioni per il potere in un’area a due passi da noi, attraversata da ansie profonde e popolata da attori capaci di far assorbire o di esasperare queste tensioni. Siamo a Rumayš (Rmeish), paesino di poche anime nella remota campagna collinare del Sud del Libano a due passi dalla Linea Blu di demarcazione con Israele, a sole tre ore di aereo e tre ore di auto dall’Italia.\n\nQuella che segue è la prima di quattro puntate dedicate alla descrizione e all’analisi delle dinamiche di negoziazione e potere in Medio Oriente, con uno sguardo concentrato sui territori siriani e libanesi, attraversati da decenni da crisi socioeconomiche e politiche palesatesi in tutta la loro virulenza sotto forma di prolungati o intermittenti conflitti armati, di scontri tra una miriade di gruppi locali collegati a realtà sovranazionali.\n\nIl ricorso alla violenza politica e alle armi è però solo un momento di un negoziato articolato e dilatato nel tempo, che coinvolge uno spettro ampio di attori e che si esprime in forme anche molto diverse tra loro.",
    "Libano e Israele litigano ancora per il gas nel Mediterraneo": "Caricamento player\n\nTra Libano e Israele si sta intensificando una disputa sui diritti di esplorazione nei giacimenti di gas naturale al largo delle coste dei due paesi. A giugno Israele aveva avviato alcune attività esplorative in un giacimento che il Libano considera proprio, e a inizio luglio Hezbollah, gruppo radicale sciita libanese molto vicino all’Iran, aveva risposto cercando di attaccare un nave israeliana utilizzata per il trattamento del gas. Aveva inviato alcuni droni per colpire la nave, ma Israele li aveva intercettati e distrutti.\n\nAnche se non ha avuto grosse conseguenze, l’attacco ha fatto parlare del rischio di un nuovo conflitto tra Israele e Libano, che sul territorio libanese non combattono da oltre 15 anni (lo hanno fatto però sul territorio siriano).\n\nI giacimenti al largo di Israele e del Libano sono stati scoperti nell’ultima decina d’anni. La disputa va avanti da allora e riguarda il confine delle reciproche zone economiche esclusive, cioè le fasce di mare in cui un paese ha diritto esclusivo allo sfruttamento economico delle risorse marine. Israele dice che il proprio confine sarebbe più a nord di quanto sostenuto dal Libano; il Libano dice che il suo sarebbe più a sud di quanto sostenuto da Israele. I giacimenti di gas scoperti si trovano all’interno di questo triangolo di acque contese.\n\n#Israel delayed gas extraction from the disputed field, Karish, until September.🧐\n\nRecently #Hezbullah launched several drones over the Karish field to warn Israel about any violation of #Lebanon's water borders.#news #MiddleEast pic.twitter.com/S8PPjwWXJ5 — Middle East In The Field (@med_east_field) August 4, 2022\n\nIsraele e Libano hanno entrambi buoni motivi per contendersi questi giacimenti. Al Libano, paese che si trova da tempo in una crisi economica molto grave, permetterebbero di rilanciare l’economia, aumentare l’occupazione e limitare la propria dipendenza da fonti energetiche straniere. A Israele permetterebbero invece di fare nuovi affari con l’Unione Europea, proponendosi come esportatore di gas in un momento in cui i paesi europei si affrettano a ridurre la propria dipendenza energetica dalla Russia.\n\nA riaccendere la disputa tra Israele e Libano ha contribuito l’arrivo, lo scorso giugno, della nave israeliana utilizzata per lo stoccaggio e il trattamento del gas nella zona marittima contesa, in particolare nel giacimento di Karish, che si trova a circa 90 chilometri dalla costa israeliana. La nave era gestita dalla società britannica Energean, a cui Israele ha affidato lo sfruttamento del giacimento.\n\nA giugno erano iniziate le operazioni per collegare la nave ai pozzi esplorativi già esistenti, con l’obiettivo di avviare operazioni di estrazione e stoccaggio a settembre. In risposta all’arrivo della nave israeliana, il governo libanese aveva chiesto un intervento mediatore da parte degli Stati Uniti, rivolgendosi in particolare ad Amos Hochstein, incaricato dal presidente americano Joe Biden proprio di gestire questa situazione.\n\nMa a inizio luglio Hezbollah aveva inviato tre droni verso la nave: Israele li aveva intercettati e distrutti e l’attacco non aveva avuto conseguenze, ma aveva fatto capire molto chiaramente che l’ipotesi di un conflitto è tutt’altro che remota o irrealistica.\n\nHassan Nasrallah, leader di Hezbollah, il 9 agosto ha detto che «qualsiasi braccio» deruberà il Libano delle sue ricchezze «verrà tagliato». Il fatto che a pronunciare queste parole sia stato proprio Nasrallah è importante: anche se non ha nessun incarico di governo, è considerato uno degli uomini più potenti del Libano. Oltre al fatto che lo stesso Hezbollah ha capacità militari per certi versi maggiori e più minacciose dello stesso esercito libanese, in parte grazie al potente arsenale di razzi e droni ricevuti soprattutto dall’Iran.\n\nNon è chiaro se il mese prossimo Israele procederà o meno a estrarre il gas dal giacimento di Karish, come previsto. C’è chi ritiene che un nuovo attacco di Hezbollah possa provocare un’escalation se non addirittura una nuova guerra tra Israele e Libano, che sul territorio non combattono dal 2006, anno del violento conflitto combattuto per oltre un mese tra Israele ed Hezbollah in Libano e nel nord di Israele. Da allora Israele ha compiuto attacchi contro depositi di armi e convogli di Hezbollah, ma lo ha fatto soprattutto in Siria e non in territorio libanese.\n\nIl governo del Libano guidato da Najib Mikati ha invitato Hezbollah a non intervenire nella disputa in corso con Israele, ma alcuni funzionari israeliani temono che non lo farà: negli ultimi tempi il gruppo ha perso consenso e popolarità in Libano, e mostrarsi intransigente e bellicoso sulla questione del gas potrebbe essere un modo per tentare di recuperarli: «Hezbollah ha bisogno di riacquistare legittimità come gruppo armato» e come organizzazione di «resistenza», ha detto all’Economist Tamir Hayman, ex comandante dell’intelligence militare israeliana ora a capo dell’Istituto per gli studi sulla sicurezza nazionale di Tel Aviv.\n\nSecondo Hayman, attaccare Israele per i diritti di esplorazione energetica è un modo per affermare che è in corso una «occupazione israeliana» del mare e giustificare così i nuovi attacchi come operazioni difensive.",
    "Libano: sparatoria nella città settentrionale di Tripoli, quattro morti": "Quattro persone sono state uccise mentre un’altra è rimasta ferita a seguito di una sparatoria in un negozio di telefoni cellulari nel quartiere di Tell a Tripoli, città del Libano settentrionale. Lo riferisce il quotidiano libanese “L’Orient le jour”, specificando che gli aggressori non sono stati identificati. Stando a quanto riferito dai corrispondenti del quotidiano, lo scontro è scoppiato dopo che due dipendenti hanno cercato di affrontare uno degli aggressori mentre questo stava commettendo un furto. Successivamente, vi è stato uno scambio di “colpi di arma da fuoco” ed è stata anche lanciata una granata, la quale però non è esplosa. I due dipendenti sono morti sul colpo, mentre il proprietario del negozio, gravemente ferito, ha perso la vita in serata. Successivamente, truppe delle Forze armate libanesi si sono recate sul posto e hanno imposto un cordone di sicurezza. Inoltre, sono state avviate indagini volte ad identificare gli aggressori.\n\nCome racconta “L’Orient le jour”, episodi di questo tipo si sono moltiplicati di recente in Libano, in particolare a Tripoli, considerata la città più povera del Paese. Il 4 settembre scorso, una donna è stata uccisa nel corso di una sparatoria in Moutran Street a Tripoli dopo che è scoppiata una rissa tra un gruppo di individui. Gli ufficiali dell’intelligence delle Forze armate hanno arrestato un individuo sospettato di coinvolgimento. Nel frattempo, il Libano continua a essere caratterizzato da una grave crisi socio-economica che ha spinto quasi l’80 per cento della popolazione sotto la soglia di povertà. La crisi, che potrebbe essere inclusa tra le tre più gravi al mondo dal 1850 secondo la Banca mondiale, è anche contrassegnata da un calo della valuta locale, iperinflazione e restrizioni bancarie draconiane.\n\nLeggi anche altre notizie su Nova News\n\nSeguici sui canali social di Nova News su Facebook, Twitter, LinkedIn, Instagram, Telegram",
    "MO: media, inviato Usa atteso domani a Beirut - Libano - ANSAMed": "MO: media, inviato Usa atteso domani a Beirut Per continuare trattative energetiche tra Libano e Israele\n\n(ANSAmed) - BEIRUT, 8 SET - E' atteso domani a Beirut Amos Hochstein, l'inviato speciale Usa incaricato di mediare nella negoziazione tra Israele e Libano per la spartizione delle risorse energetiche nel Mediterraneo orientale. Lo riferiscono media di Beirut, secondo i quali Hochstein è atteso oggi in Israele.\n\n\n\nSecondo altri media libanesi, Hochstein rimarrà a Beirut soltanto \"due ore\", dato interpretato da alcuni analisti come un segnale del fatto che l'accordo tra Israele e Libano è \"quasi raggiunto\".\n\n\n\nIl movimento sciita libanese filo-iraniano Hezbollah ha in queste settimane minacciato più volte di scatenare una nuova guerra con Israele appena cominceranno da parte israeliana i lavori di estrazione di gas naturale dalla piattaforma marittima presente in un tratto di mare conteso tra i due Paesi.(ANSAmed).\n\n\n\n",
    "In Libano gli incendi minacciano la foresta dei Cedri - Libano - ANSAMed": "In Libano gli incendi minacciano la foresta dei Cedri Albero emblema del Paese dove 95% dei roghi è causato dall'uomo\n\n(ANSAMed) - BEIRUT, 1 SET - Un incendio è divampato nelle ultime ore in Libano poco lontano dalla famosa riserva forestale dei cedri, l'albero emblema del Paese. La riserva per ora non è stata toccata dalle fiamme, ma il rogo potrebbe propagarsi anche all'interno dell'area che ospita gli antichi alberi.\n\n\n\nSecondo l'agenzia di notizie governativa libanese Nna, un altro incendio nella stessa zona di Tannurine, sul Monte Libano a nord di Beirut, era scoppiato già due giorni fa, lambendo le recinzioni della riserva di cedri. L'altro ieri, il Consiglio nazionale libanese per la ricerca scientifica (Cnrs) aveva lanciato un allarme incendi in tutto il Paese, in particolare sul Monte Libano. In precedenza, i vertici della Protezione civile libanese avevano riferito che il 95% degli incendi in Libano è stato negli ultimi anni causato dall'essere umano, in maniera dolosa o accidentale. (ANSAmed).\n\n\n\n",
    "94 i migranti libanesi, siriani e palestinesi morti nel naufragio davanti Tartous.": "della redazione con notizie di agenzie\n\n(foto-fermo immagine da un video su Twitter)\n\nPagine Esteri, 23 settembre 2022 – Sale con il passare delle ore il bilancio di vittime della nave di migranti libanesi, siriani e palestinesi che si è capovolta vicino alla città costiera siriana di Tartous. Le ultime notizie riferiscono di almeno 94 morti e la Siria ha confermato che ci sono 20 sopravvissuti in cura all’ospedale di Tartous. Si tratta della più grave tragedia della migrazione libanese. Lo scorso aprile una trentina di migranti morirono in un naufragio causato dalla guardia costiera del paese dei cedri.\n\nL’imbarcazione aveva lasciato la regione settentrionale libanese di Minyeh con a bordo tra 120 e 150 persone, tra i quali più di 40 bambini, nessuno dei quali è sopravvissuto ha comunicato il ministro dei trasporti libanese Ali Hamiye. Il direttore generale dei porti siriani, Samer Qubrusli, ha aggiunto che le operazioni di ricerca sono ancora in corso nonostante le cattive condizioni del mare a causa di forti venti. Da segnalare che Cipro aveva mobilitato squadre di ricerca lunedì e martedì scorsi quando nel giro di poche ore due navi che trasportavano migranti dal Libano avevano lanciato segnali di soccorso: 300 migranti erano in una imbarcazione, 177 nell’altra. In quei casi, tutti quelli a bordo sono stati salvati.\n\nLa giornalista di Al Jazeera, Zeina Khodr, ha fatto visita a una delle famiglie dei dispersi. Una donna le ha spiegato che suo padre intendeva andare in Europa a causa dell’attuale grave crisi economica che affligge il Libano e che ha impoverito gran parte della popolazione. Secondo un rapporto pubblicato dalle Nazioni Unite nel settembre 2021, tre quarti della popolazione libanese vive al di sotto della soglia di povertà.\n\nDecine di persone sulla barca provenivano dal campo per rifugiati palestinesi di Nahr al-Bared vicino a Tripoli, ha detto all’agenzia Reuters Mahmoud Abu Heid, un residente del campo. Le condizioni di vita già difficili per i profughi palestinesi sono peggiorate a causa della crisi economica che ha devastato il Libano negli ultimi tre anni.\n\nNegli ultimi mesi migliaia di persone – per lo più libanesi, siriani e palestinesi – hanno lasciato il paese dei cedri su zattere nel tentativo di trovare un lavoro e migliori opportunità nei paesi europei. Il numero di persone che hanno lasciato o tentato di lasciare il Libano via mare è quasi raddoppiato nel 2021 rispetto al 2020 ed è aumentato di oltre il 70% nel 2022 rispetto allo stesso periodo dell’anno scorso, riferisce l’Unhcr, l’agenzia delle Nazioni Unite per i rifugiati. Pagine Esteri",
    "Libano: Nasrallah condanna le modifiche alla missione Unifil, “è una trappola”": "Il leader del gruppo armato sciita libanese Hezbollah, Hassan Nasrallah, ha pubblicamente condannato le recenti modifiche al mandato della Forza d’interposizione in Libano delle Nazioni Unite (Unifil) dispiegata presso la linea di demarcazione con Israele. Lo scorso 31 agosto, il Consiglio di sicurezza dell’Onu ha prorogato per un anno il mandato della forza di pace, ma con un leggero emendamento. In un discorso televisivo, Nasrallah ha condannato la parte della risoluzione in cui si afferma che la forza di peacekeeping “è autorizzata a condurre le sue operazioni in modo indipendente”. I caschi blu di Unifil, schierati per la prima volta più di quattro decenni fa, hanno sempre coordinano i pattugliamenti e i movimenti nella loro area operativa nel sud con le Forze armate libanesi. “Questa è una trappola che gli israeliani hanno teso al Libano “, ha detto Nasrallah, definendo la risoluzione “una violazione della sovranità libanese”.\n\nNasrallah ha inoltre criticato il governo di Beirut per aver accettato la risoluzione e ha avvertito che la modifica al mandato Unifil potrebbe dar luogo a “grandi pericoli”. Il 13 settembre, la missione Onu ha risposto alle preoccupazioni di Hezbollah assicurando che continuerà a lavorare a stretto contatto con l’esercito libanese. L’Unifil è stata istituita nel 1978 per monitorare il ritiro delle forze israeliane dopo aver invaso il Libano come rappresaglia per un attacco palestinese. La missione è stata rafforzata nel 2006 dopo la guerra di 24 giorni tra Israele ed Hezbollah. Vale la pena ricordare che lo Stato ebraico e il Libano sono ancora tecnicamente in guerra. L’Italia, da parte sua, partecipa alla missione con la Brigata Meccanizzata Aosta, al suo terzo mandato nella terra dei cedri con i colori delle Nazioni Unite, che ha la responsabilità del Settore ovest di Unifil in cui operano 3.800 caschi blu di 16 dei 48 Paesi contributori e di cui fanno parte oltre 1.000 caschi blu italiani.\n\nLeggi anche altre notizie su Nova News\n\nSeguici sui canali social di Nova News su Facebook, Twitter, LinkedIn, Instagram, Telegram",
    "Libano: in fondo al mare corpo migrante abbracciata a bimbo - Libano - ANSAMed": "Libano: in fondo al mare corpo migrante abbracciata a bimbo Fra i 40 morti in barcone che affondò in aprile. 'Resteranno lì'\n\n(ANSAmed) - BEIRUT, 1 SET - Sono rimasti e rimarranno in fondo al mare, intrappolati nella carcassa di una imbarcazione di migranti colata a picco mesi fa di fronte alle coste del Libano, il corpo di una giovane donna e del suo bambino piccolo avvistato da soccorritori incastrati in un oblò. E' il frammento più straziante della testimonianza di uno dei partecipanti alle operazioni di soccorso, conclusesi senza risultato nelle ultime ore nel nord del Libano, degli oltre 30 corpi di migranti libanesi e siriani annegati quattro mesi fa dopo aver tentato un viaggio della disperazione verso le coste italiane.\n\n\n\n\"C'era una donna giù in fondo, il cui corpo è rimasto incastrato a metà fuori da un oblò, mentre teneva in braccio suo figlio... ci ha spezzato il cuore\", ha detto Tom Zreika, uno dei soccorritori, citato stamani dai media libanesi. Il 24 aprile scorso l'imbarcazione che trasportava più di 85 migranti affondò in circostanze ancora da chiarire dopo un contatto con una motovedetta della marina militare libanese.\n\n\n\nUna quarantina di persone, per lo più donne e bambini, rimasero intrappolate nell'imbarcazione e non riuscirono a mettersi in salvo. Le operazioni di recupero, cominciate nei giorni scorsi sotto il formale coordinamento della Marina militare libanese, sono stare organizzate con mesi di ritardo da una iniziativa privata, con una raccolta di fondi gestita in parte da una rete di familiari delle vittime, presenti per lo più in Australia. Dopo alcuni tentativi, durante i quali i resti di alcune persone sono stati portati in superficie disfacendosi sotto gli occhi dei soccorritori, la marina libanese ha informato l'organizzazione non governativa australiana AusRelief dell'impossibilità di continuare per non meglio precisati \"rischi di sicurezza\".\n\n\n\nI circa 30 corpi non recuperati, tra cui quello della giovane donna e di suo figlio, sono quindi destinati a rimanere in fondo al mare, riferiscono i media. (ANSAmed).\n\n\n\n",
    "LIBANO: PROSEGUONO LE PROTESTE DI PIAZZA CONTRO LE BANCHE E LA REPRESSIONE DEL GOVERNO": "In Libano l’esercito ha sparato in aria per disperdere centinaia di manifestanti radunati fuori dal Palazzo di giustizia di Beirut per chiedere il rilascio di due libanesi fermati nei giorni scorsi durante le proteste contro le banche.\n\nI due fermati, rinchiusi nel Palazzo di Giustizia, avevano partecipato la settimana scorsa all’assalto a una banca di Beirut da parte di una correntista libanese, esasperata dal blocco dei prelievi in valuta straniera deciso, in maniera arbitraria e senza un voto parlamentare, dal governo uscente per imporre il controllo dei capitali ed evitare il default finanziario.\n\nDa Beirut abbiamo sentito Lorenzo Forlani, giornalista freelance italiano. Ascolta o scarica",
    "Da Sabra e Shatila ai siriani, il dramma ‘infinito’ dei rifugiati in Libano": "di Fady Noun\n\nA 40 anni dal massacro nel campo profughi palestinese l’emergenza resta irrisolta. E si è aggravata nel tempo con la guerra in Siria. Centinaia di migliaia di bambini privati del diritto allo studio. Gli aiuti internazionali condizionati alla loro permanenza nel Paese dei cedri, che vede compromesso il fragile equilibrio etnico e confessionale.\n\nBeirut (AsiaNews) - Ogni anno in questo periodo, la stampa internazionale si sente in dovere di ricordarci uno degli episodi più codardi e vergognosi della guerra del Libano, quello del massacro di Sabra e Shatila (16-18 settembre 1982), nel bel mezzo dell’invasione israeliana. Arrivato a Beirut nell’ambito dell’operazione “Pace in Galilea”, l’esercito di Ariel Sharon, dopo aver espulso l’Organizzazione per la liberazione della Palestina (Olp) sotto la supervisione internazionale, circonda i due campi mentre gruppi di miliziani - in larga maggioranza cristiani - vi penetrano ed eliminano uomini di valore che si trovano ancora all’interno, per poi rivolgersi contro la popolazione civile. Nel massacro hanno perso la vita fra le 800 e le 2mila persone. Due giorni prima, un’altra strage era avvenuta ad Achrafieh, nel cuore della Beirut cristiana, costata la vita a 33 persone tra cui il presidente libanese Bashir Gemayel, appena rieletto tre settimane prima.\n\nBen lungi dal cercare di giustificare un massacro con un altro, questa tragedia sottolinea l’atrocità di una guerra in corso dal 1975 per liberare il Libano dal peso di una popolazione di rifugiati cacciata dalla propria terra in seguito alla partizione della Palestina (risoluzione 181 dell’Onu, 29 novembre 1947), che la storia aveva trasformato in popolo di Fedayyìn. Un popolo spinto a credere, da una ventata di follia politica, che il Libano potesse servire come sostituto della Palestina, o come trampolino di lancio per riconquistare una patria perduta.\n\nL’accerchiamento di Beirut-Ovest da parte dell’esercito israeliano e la mediazione dell’emissario Usa Philip Habib, mettono fine alla presenza di Yasser Arafat e dell’Olp nella capitale libanese. Il popolo palestinese, giunto a ondate dopo il 1949, torna a essere un popolo di “rifugiati”. E lo rimane sempre, almeno in Libano. Appesantiti da questo fardello, e vivendo nella paura permanente di una naturalizzazione dei palestinesi che sarebbe stata loro imposta, i libanesi si sono visti costretti - meno di 30 anni più tardi - ad accogliere un altro flusso di rifugiati, questa volta siriani, cacciati dal loro Paese in seguito a una intifada pacifica poi degenerata in violenza (2011).\n\nTra il 1947 e il 2011, due grandi flussi di popoli hanno quindi destabilizzato un minuscolo Paese di 10.452 km2. E messo in serio pericolo la sua giovane indipendenza (raggiunta nel 1943), basata su un delicato equilibrio confessionale tra le componenti cristiana e musulmana della sua popolazione.\n\nDue prove che continuano\n\nQueste due grandi prove continuano nel tempo, sia per il Paese ospitante che per le popolazioni accolte, e solo un miracolo storico potrà trarre in salvo il Libano dal dramma che sta vivendo. I palestinesi vivono nella miseria. Rappresentano il più grande insieme di popolazione apolide nel mondo (fra le 200 e le 400mila persone, secondo stime incerte e mutevoli); i suoi membri sono privi di diritti civili, con accesso limitato all’occupazione, in una nazione che si trova a poche centinaia di chilometri da una patria diventata inaccessibile. Un popolo di cui una parte è ammassata in campi malsani, privi di speranza e dove, in un ciclo infinito, un rifugiato dà alla luce un altro rifugiato, a fronte di un progressivo prosciugamento o con limitazioni arbitrarie degli aiuti internazionali (l’Unrwa, Agenzia Onu per il soccorso e l’occupazione dei rifugiati palestinesi nel Vicino Oriente, è stata privata di fondi dal presidente Donald Trump), per costringere il Libano a naturalizzarli, di fatto sancendo come passo compiuto e assodato la cacciata dalla loro patria.\n\nUn destino più o meno analogo sembra prospettarsi anche per la popolazione civile siriana, che si è riversata in Libano a partire dal 2011. Stimata oggi fra uno e 1,5 milioni, questa popolazione - parte della quale ha iniziato ad essere rimpatriata su iniziativa delle autorità libanesi - sembra indirizzata alla naturalizzazione, a discapito degli sforzi profusi dal governo. Per quanto indebolito e corrotto, l’esecutivo rifiuta infatti questo scenario e cerca con tutti i modi di incoraggiare i siriani a tornare nel loro Paese consapevole che la Siria, nel 2022, ha ritrovato gran parte della propria stabilità. Va tuttavia fatto notare che la comunità finanziaria internazionale, guidata dagli Stati Uniti, resta ostile alle politiche di rimpatrio e si rifiuta al contempo di ricostruire un Paese devastato dalla guerra, se prima non ha ottenuto concessioni politiche ed economiche dal regime [a Damasco]. Il che non è facile, mettendo sul piatto anche il fattore della presenza russa in Siria.\n\nDel resto, vi è qualcosa di sospetto nel fatto che l’aiuto concesso dagli organi internazionali è condizionato alla loro presenza [dei rifugiati] in Libano, e finirebbe per essere sospeso seduta stante se ritornassero nelle loro case e terre.\n\nL'istruzione negata\n\nUno studio delle Nazioni Unite del 2021 afferma che “il Libano accoglie 660mila bambini rifugiati siriani in età scolare [vi sono circa 40mila nascite ogni anno, ndr], ma il 30% di essi - ovvero 200mila bambini circa - non hanno mai frequentato la scuola”. Inoltre, “quasi il 60% non è andato a scuola negli ultimi anni […] e almeno il 90% dei rifugiati siriani in Libano vive oggi al di sotto della soglia della povertà estrema, rispetto al 55% nel 2019”.\n\nDi fronte a questa emergenza, il Libano ha cercato di comunicare con ogni mezzo alla comunità internazionale che il peso della presenza dei rifugiati siriani è divenuto ormai “insopportabile”. E che non vi è altra scelta che “fare di tutto per rimpatriarli”.\n\nIn conclusione, possiamo affermare che la guerra civile scatenata nel 1975 dalla presenza palestinese è stata alimentata da un fraintendimento e dall’assenza di dialogo tra libanesi, elementi attorno ai quali Damasco ha saputo manovrare con abilità. Tuttavia, oggi, la presenza siriana in Libano è vista con sospetto da molti libanesi che la considerano una semplice operazione che ha come obiettivo il ricollocamento di un popolo, e che è destinata a cambiare per sempre l’identità libanese. Preso nel tumulto geopolitico mondiale, il Paese dei cedri cerca quindi disperatamente di mantenere la testa fuori dall’acqua e galleggiare.",
    "Libano: Acs, aiuti per 30mila studenti e 6mila docenti con il programma “Ritorno a scuola”": "foto SIR/Marco Calvarese\n\n“Ritorno a scuola”: si chiama così il programma voluto dalla Fondazione pontificia “Aiuto alla Chiesa che soffre” (Acs) per permettere il rientro nelle aule, dopo la pausa estiva, degli studenti libanesi. Si stima siano 185.000 gli studenti, cristiani e musulmani, di età compresa tra i 6 e i 18 anni, che ricevono una formazione in circa 250 college o scuole cattoliche. A beneficiare del programma saranno 30.000 studenti e oltre 6.000 insegnanti in quasi duecento scuole libanesi. A causa della terribile crisi economica che sta attraversando il Libano, molte congregazioni religiose o diocesi che gestiscono strutture educative vedono con grande preoccupazione il ritorno dei ragazzi in classe. Un bambino su dieci ha abbandonato la scuola durante l’ultimo anno, a causa dell’emigrazione o della mancanza di mezzi finanziari. Secondo Alessandro Monteduro, direttore della Fondazione Acs Italia, reduce da una recente visita nel Paese dei Cedri, “il sostegno alle scuole è una risposta chiave alla crisi che affligge i cristiani libanesi. In Libano il catechismo si insegna principalmente nelle scuole cattoliche, non tanto nelle parrocchie. Se le scuole e gli insegnanti cattolici cominciano a scomparire per mancanza di mezzi finanziari, l’equilibrio demografico cambierà rapidamente”. Il collasso finanziario del Paese ha reso impossibile per molti genitori il pagamento delle tasse scolastiche. Anche le scuole semi-private stanno attraversando una situazione di grande disagio, perché nonostante in teoria ricevano sussidi governativi, negli ultimi quattro anni lo Stato libanese non ha coperto i costi pattuiti. “Molte scuole sono in bancarotta, non riescono a pagare gli insegnanti e faticano a trovare i mezzi per mantenersi. Il grande rischio è che le scuole cattoliche siano costrette a chiudere, il che sarebbe un disastro anche a lungo termine per la convivenza tra le religioni, poiché queste istituzioni svolgono un ruolo fondamentale nei rapporti tra cristiani e musulmani in Libano e sono un esempio di convivenza per tutto il Medio Oriente”, spiega Philipp Ozores, segretario generale di Acs International. Un altro grosso problema per molte scuole è la fornitura di energia elettrica, carente da decenni. Le scuole libanesi fanno affidamento sull’accesso a generatori privati durante le interruzioni. Questo comportava già un costo enorme prima della crisi finanziaria. La crisi energetica è quindi un altro degli enormi ostacoli che le scuole devono affrontare. I progetti inclusi nel programma “Ritorno a scuola” ammontano complessivamente a 2,28 milioni di dollari di aiuti e comprendono fondi per gli stipendi degli insegnanti, per i pannelli solari nelle scuole, borse di studio per famiglie, aiuti per insegnanti di religione cattolica nelle scuole pubbliche, sovvenzioni per l’acquisizione di materiali per gli studenti di 89 scuole assistite. La fondazione, che ha già aumentato gli aiuti a questo Paese dopo la drammatica esplosione dell’agosto 2020, “continua a privilegiare la permanenza e la sussistenza dei cristiani in Libano, l’unico Paese arabo in cui hanno un ruolo attivo nella società e nella politica, senza dimenticare che il Paese dei cedri è stato per secoli un luogo di rifugio per i cristiani perseguitati, compresi gli armeni nel XX secolo, i siriani e gli iracheni nell’ultimo decennio. Prima del 2020, la maggior parte dei finanziamenti di Acs al Libano doveva sostenere i rifugiati siriani, ora sono i cristiani libanesi ad aver bisogno del nostro aiuto”, conclude Ozores.",
    "Libano: Banca centrale, stop ai sussidi per la benzina - Libano - ANSAMed": "Libano: Banca centrale, stop ai sussidi per la benzina Importatori ora pagheranno in dollari raccolti su mercato locale\n\n(ANSAmed) - BEIRUT, 12 SET - La banca centrale libanese ha annunciato nelle ultime ore di aver cessato del tutto di erogare dollari statunitensi agli importatori libanesi di benzina.\n\n\n\nAll'ombra della peggiore crisi finanziaria della storia del Libano, la decisione si inserisce nel quadro del graduale smantellamento del meccanismo dei sussidi statali assicurati per i beni di prima necessità.\n\n\n\nLa crisi libanese si è palesata alla fine del 2019. E il governo ha dichiarato default nel marzo del 2020. Da allora la lira locale ha perso più del 95% del suo valore rispetto al dollaro statunitense.\n\n\n\nGli importatori ora potranno pagare i fornitori stranieri soltanto con i dollari raccolti nel mercato locale libanese senza più contare sull'erogazione della Banca centrale.\n\n\n\n(ANSAmed).\n\n\n\n",
    "Migranti: tv, salvi in Grecia 60 migranti partiti dal Libano - Libano - ANSAMed": "Migranti: tv, salvi in Grecia 60 migranti partiti dal Libano Dopo giorni in mare tra Malta e le coste elleniche\n\n(ANSAmed) - BEIRUT, 7 SET - Circa 60 migranti libanesi, siriani e palestinesi sono stati portati in salvo in Grecia dopo esser rimasti per giorni in mare tra Malta e le coste elleniche.\n\n\n\nLo riferiscono le tv libanesi, secondo cui l'imbarcazione era partita sabato scorso dal nord del Libano diretta verso l'Italia. La presenza del barcone di migranti tra Malta e la Grecia aveva persino spinto un ex ministro libanese, originario del nord del Libano da cui parte la maggior parte dei migranti verso l'Europa, ad appellarsi alle autorità italiane perché intervenissero a trarre in salvo le decine di persone, tra cui donne e bambini.\n\n\n\nIl Libano è da tre anni alle prese con la peggiore crisi economica della sua storia. L'Onu afferma che l'80% della popolazione residente, inclusi i palestinesi e i profughi siriani, vivono in stato di povertà. Ad aprile scorso, un altro barcone con a bordo circa 80 migranti, partito sempre dal nord del Libano, era affondato dopo uno scontro con una motovedetta delle autorità libanesi, e più di 30 persone, per lo più bambini e donne, sono morti annegati.(ANSAmed).\n\n\n\n",
    "Il quarantennale della missione di pace in Libano del «San Marco»": "IN EVIDENZA\n\nPer le Forze Armate italiane, e per il «San Marco» in particolare, i primi anni Ottanta sono stati anni paradigmatici per una serie di motivi. Dopo la serie di conflitti palestinesi-israeliani, il Libano divenne il luogo di rifugio di più di 110.000 rifugiati palestinesi che crearono degli insediamenti nella periferia sud di Beirut e nel sud del Paese. Inevitabilmente, questi insediamenti non potevano che destabilizzare il Paese dei cedri, dove oltre ai Cristiano Maroniti, c’erano Musulmani Sciiti e Drusi. A cavallo tra gli anni Settanta e Ottanta, infatti, tra le opposte fazioni, scoppia una guerra civile che causa molte morti tra i vari schieramenti. Il 6 giugno 1982, a supporto delle Milizie Maronite, reparti dell’Esercito israeliano invadono il Libano. Le Forze israeliane occupano il sud del Paese e arrivano ad assediare i quartieri a sud di Beirut, i quartieri dove vivevano i palestinesi di Arafat. La comunità internazionale reagisce e, a seguito di accordi con i belligeranti, una Forza Multinazionale, composta da militari della Francia, dell’Italia e degli Stati Uniti, viene inviata a Beirut per consentire l’evacuazione di Arafat e dei combattenti palestinesi.\n\nLa Forza di pace italiana, strutturata sul Battaglione Bersaglieri «Governolo», il 21 agosto 1982, alla presenza del Ministro della Difesa Lelio Lagorio, si imbarca a Brindisi sulle navi da sbarco Grado e Caorle e parte alla volta di Beirut per compiere quella che sarà etichettata come Missione «Libano 1».La Missione ha successo ed Arafat ed i combattenti palestinesi vengono evacuati da Beirut. Tutti pensammo che il problema fosse stato, se non completamente, almeno in larga parte, risolto; no, non era così, i fatti dei giorni seguenti lo avrebbero smentito.\n\nPochi giorni dopo, il 23 agosto, il Capo delle Forze Libanesi maronite (al Kata’ib al Lubnanyyia – la Falange del Libano), Bachir Gemayel viene eletto Presidente della Repubblica del Libano; il 14 settembre, una bomba collocata nella sede del Partito Falangista causa la morte del neoeletto Presidente Gemayel e della figlioletta di quattro anni. La reazione delle milizie falangiste libanesi non si fa attendere e, grazie alla connivente criminale complicità dei soldati israeliani, il 16 settembre entrano nei campi palestinesi di Sabra e Chatila dove, indisturbati, in 48 ore massacrano un migliaio di palestinesi. Nella quasi totalità vecchi, donne e bambini indifesi.\n\nQuando sabato 18 settembre ai giornalisti fu consentito l’accesso ai campi palestinesi, la notizia della strage si diffuse immediatamente nel mondo intero, generando scalpore, orrore e proteste. Il Governo italiano reagisce e propone agli alleati di rimandare una Forza Multinazionale in Libano per sostenere il Governo Libanese e proteggere la popolazione palestinese. Alla proposta italiana aderiscono i Governi degli Stati Uniti e della Francia (successivamente si aggregherà anche il Regno Unito).\n\nArriva l’ordine di partire e, noi del «San Marco», alla guida del Comandante Pier Luigi Sambo, in meno di 24 ore, imbarcammo personale, materiali, armamenti, munizioni e mezzi sulle Navi da Sbarco Grado e Caorle e, il 22 settembre 1982, nel primo pomeriggio, salpammo da Brindisi alla volta di Beirut. La Missione «Libano 2» era iniziata, la prima Missione militare del dopoguerra, che vedeva impegnati Reparti organici delle nostre FF.AA.\n\nQuella di Beirut fu un esperienza che ci segnò tutti profondamente. Non solo in termini di maturazione individuale, ma anche il «San Marco» cambiò. Nei diciotto mesi in cui operammo a Beirut, acquisimmo la coscienza delle capacità di un Reparto come il nostro e delle capacità professionali dimostrate dai nostri giovani ragazzi alla loro prima esperienza «sul campo»; capacità che si sarebbero via via incrementate nelle missioni successive in Somalia, in Bosnia, in Albania, in Kosovo, in Iraq, in Afghanistan, in Libia ecc …\n\nMa non solo questo, il San Marco subì una mutazione interna. Una mutazione che segnò la chiave di volta che ha lo portato a raggiungere gli ambiti livelli a cui il Reparto è arrivato oggi. Sì, perché, da quei giorni in poi, il San Marco cessò di essere un mero Reparto Militare ma divenne una Famiglia in cui, più delle spalline, contavano il rispetto e la fiducia reciproche. Ma non solo tra noi militari, il San Marco divenne la casa anche delle nostre famiglie, infatti, quando, improvvisamente, partimmo per la Missione, le nostre mogli – poco più che ventenni – si trovarono a dover gestire una situazione a cui non erano abituate, dovendo mandare avanti la casa e la famiglia, in assenza del conforto e dell’aiuto dei mariti; per giunta, in una situazione di forte stress psicologico, dovuto al fatto che i loro cari vivevano una condizione di estremo pericolo.\n\nA ciò si aggiunga che internet e la telefonia cellulare non esistevano e che, quindi, per le notizie dal Libano, dovevano affidarsi alla carta stampata ed ai telegiornali della TV di Stato. Fu anche per questo che le nostre famiglie cominciarono a frequentare la Base della Marina tutti i pomeriggi, in modo da scambiarsi notizie e consigli di vita e ricevere notizie dall’Ammiraglio della Terza Divisione Navale.\n\nTuttavia, poiché tutte le Missioni Militari comportano anche rischi per chi partecipa, non fummo esenti da incidenti di varia gravità in cui i nostri ragazzi furono coinvolti. Voglio ricordare, in particolare, il Marò Filippo Montesi che, vittima di un attentato, perse la propria giovane vita; Il Marò Luigi Fiorella che, nello stesso attentato, rimase paralizzato agli arti inferiori; il nostro concittadino Capo Gianfranco Melfi che, in seguito all’esplosione di un auto-bomba, perse l’occhio destro; il Marò Giovanni Samannà, al quale fu amputata la gamba sinistra; oltre ad altri quindici ragazzi che subirono ferite da arma da fuoco, ma con conseguenze di minore gravità.\n\nDa allora, come ho detto poc’anzi, il San Marco divenne una vera famiglia: tragedie, problemi o gioie di uno, diventavano tragedie, problemi e gioie di tutti. Ecco, credo che se ci fosse una sola cosa da salvare della Missione in Libano, sarebbe quest’ultima. Ed è proprio per ricordare quella prima indimenticabile Missione che il prossimo 27 settembre, qui a Brindisi, presso il «Castello» e le altre strutture militari della Brigata Marina San Marco, è stato organizzato l’incontro dei «ragazzi» dell’allora Battaglione «San Marco» (oggi sessantenni) che, quarant’anni fa, presero parte alle Missioni di Pace in Libano.\n\nServizio di Fabrizio Maltinti (Agenda Brindisi – 23 settembre 2022)\n\n(Visited 468 times, 42 visits today)",
    "LIBANO. Teheran tende una mano a Beirut. Si inaspriscono i rapporti con Tel Aviv": "In un’intervista ad Al-Manar TV, l’ambasciatore libanese a Teheran, Hassan Abbas, ha confermato che c’è una decisione politica nella Repubblica islamica di aiutare il Libano, sottolineando che il clima dei colloqui della delegazione libanese a Teheran era positivo. Ha dichiarato: «Abbiamo visto la determinazione da parte iraniana di completare la donazione il prima possibile e le cose stanno andando in modo positivo. Ha sottolineato che la delegazione libanese ha discusso questioni in cui si potrebbe cooperare nei settori della produzione e distribuzione di elettricità e abbiamo notato che potrebbe esserci una cooperazione nel campo dell’energia elettrica».\n\nSecondo le fonti dell’ambasciata iraniana a Beirut, le navi di carburante partiranno da Teheran verso i porti libanesi tra circa due settimane. Le fonti hanno aggiunto che la delegazione libanese che discute con i funzionari iraniani l’attuazione della donazione è a Teheran da sabato. Inoltre si apprende da fonti ufficiali che il ministro degli Esteri libanese Abdullah bou Habib incontra il suo omologo iraniano Hussein Amir Abdollahian a margine dell’Assemblea generale delle Nazioni Unite a New York.\n\nLe discussioni con gli iraniani, secondo al Manar, hanno affrontato tre questioni principali: la donazione di carburante, la riparazione delle centrali elettriche e la costruzione di nuove centrali. Vale la pena notare che il segretario generale di Hezbollah, Sayyed Hasan Nasrallah, aveva offerto alle autorità libanesi la donazione iraniana sulla base della relazione strategica tra il Partito della Resistenza e la Repubblica Islamica.\n\nLa donazione che il governo iraniano ha offerto è di 600.000 tonnellate di carburante, suddivise in 5 mesi. Il Libano riceverà 120.000 tonnellate al mese, come richiesto dalla parte libanese.\n\nIl Libano invece è ancora in attesa di una firma con Israele per quanto concerne la questione dei confini marittimi. Vari media e analisti politici israeliani hanno ironizzato sulla dichiarazione del governo israeliano secondo il quale l’estrazione di gas dal giacimento di Karish inizierà a prescindere dall’accordo indiretto con il Libano sulla demarcazione del confine marittimo.\n\nGli ambienti israeliani hanno confermato che Hezbollah è riuscito a imporre le sue formule alla parte israeliana in merito alla disputa marittima, aggiungendo che le minacce di Sayyed Nasrallah sono il principale fattore preso in considerazione dai decisori di Tel Aviv.\n\nL’esperto di affari arabi Zvi Yehezkeli ha affermato che il rinvio dell’estrazione del gas da Karish non è tecnico, come annunciato, aggiungendo che le minacce di Nasrallah riguardano “Israele”. Secondo l’esperto militare israeliano Roi Sharon, l’istituzione di sicurezza israeliana è preoccupata di dover affrontare altri atti provocatori di Hezbollah, come il volo di droni sull’impianto di Karish.\n\nSono sempre più diffuse, poi, le voci della possibile ripresa di un conflitto tra Israele e Libano.\n\nMaddalena Ingrao",
    "Elezioni: media arabi,vittoria FdI tra timori e celebrazione - Libano - ANSAMed": "Elezioni: media arabi,vittoria FdI tra timori e celebrazione Occhio a posizioni islamofobe ma 'prima donna premier in Italia'\n\n(ANSAmed) - BEIRUT, 26 SET - Preoccupazione per le posizioni islamofobe ma anche celebrazione per \"la prima donna premier in Italia\": si dividono stamani i media arabofoni tra quelli che sottolineano le incognite che accompagnano la \"vittoria elettorale di Giorgia Meloni\", da alcuni associata all'immagine di Mussolini, e quelli che danno risalto al fatto che per la prima volta l'Italia potrebbe esser guidata da un capo del governo donna. Uno degli articoli in apertura del sito Internet di Al Jazeera, tv panaraba finanziata dal Qatar e vicina alla Fratellanza musulmana, è dedicato ai primi risultati elettorali italiani: \"Su Europa, Islam, fascismo... cosa dice Giorgia Meloni, leader dell'estrema destra italiana?\", è il titolo che campeggia sopra una foto della leader di Fratelli d'Italia, vincitrice delle elezioni di domenica in Italia.\n\n\n\nIl quotidiano libanese an Nahar, su posizioni liberali, celebra il fatto che Giorgia Meloni potrebbe essere \"la prima donna a diventare premier in Italia\". E riporta una frase attribuita alla stessa Meloni: \"Non tradiremo la vostra fiducia'\". Il sito Internet di al Arabiya, altra principale tv panaraba ma finanziata dall'Arabia Saudita, titola evocando la metafora, usata anche da altri media arabi, del 'terremoto': \"Terremoto in Italia! Cosa significa la vittoria dell'innamorata di Mussolini?\". L'altro media finanziato dai sauditi, il quotidiano panarabo ash Sharq al Awsat, decide di non pubblicare la foto di Meloni bensì quella di Silvio Berlusconi, ma torna sul tema del 'terremoto': \"Come si prepara l'Europa a fronteggiare il 'terremoto' politico dell'Italia?\" Il sito Internet della tv filo-iraniana al Mayadin, che trasmette da Beirut, ha titolato: \"La destra vince le elezioni legislative in Italia e il Partito democratico ammette la sconfitta\".(ANSAmed).\n\n\n\n",
    "Libano: malgrado la crisi economico-sociale le inventive dei giovani danno speranza al Paese": "NAPOLI. Una foto alla scheda elettorale, senza disattivare il flash e il click elettronico che imita l’otturatore. Gioco facile per i Carabinieri in servizio nel seggio che hanno immediatamente chiesto spiegazioni ad un 71enne di Casavatore. L’uomo ha negato di aver scattato foto e quando gli è stato chiesto di consegnare il telefono ha avuto anche la lucidità di porgerne un altro che aveva in tasca. I militari non ci sono cascati e hanno insistito. Il 71enne ha dovuto cedere e ha mostrato la foto scattata sul secondo smartphone che portava con sé. Per lui una denuncia penale e il",
    "Conte a Beirut: «Libano ha diritto dovere di costruire futuro, conti su Italia»": "«Il Libano ha diritto a un futuro di pace e prosperità ma ha anche il dovere di costruire al più presto questo percorso. Il Libano può contare sull'Italia e sul ruolo che svolgerà in Ue e nel contesto internazionale per realizzare questo risultato». Così il presidente del Consiglio Giuseppe Conte in un punto stampa al termine dell'incontro con il presidente libanese Michel Aoun. «L'Italia ha profondo rispetto della sovranità libanese, rimarrà al suo fianco auspicando che si possa formare al più presto un nuovo governo che si occupi della ricostruzione e che avvi al più presto le riforme» ha aggiunto il premier. (LaPresse)",
    "LIBANO. Hezbollah incolpa l’Europa di parte della crisi nel paese": "Il deputato Hasan Fadlallah, membro del blocco parlamentare Lealtà alla Resistenza, ha sottolineato giovedì che i Paesi europei sono responsabili di alcuni aspetti della crisi in corso in Libano. Nel corso di una conferenza stampa in Parlamento, dopo che la commissione Finanze ha ospitato gli ambasciatori dell’UE in Libano, il deputato Fadlallah ha invitato gli Stati europei ad aiutare i libanesi a far fronte alla crisi dei rifugiati siriani.\n\nSecondo al Manar, «Gli Stati dell’UE non possono continuare a finanziare i rifugiati siriani in Libano e impedire loro di tornare nel loro Paese senza aiutare le autorità libanesi» ha detto Fadlallah secondo cui la delegazione dell’Ue ha appreso che l’Europa può aiutare il Libano a superare l’assedio economico investendo nelle risorse di gas marittimo libanesi.\n\nIl parlamentare di Hezbollah ha aggiunto che gli Stati europei possono aiutare i libanesi a ripristinare i fondi di contrabbando ottenuti attraverso la corruzione, aggiungendo che la delegazione dell’Ue ha appreso che il Libano è impegnato nella cooperazione con il Fondo Monetario Internazionale.\n\nE proprio in materia di gas, il blocco parlamentare Lealtà alla Resistenza ha tenuto giovedì la sua riunione settimanale, presieduta dal suo capo Mohammad Raad, per discutere i vari sviluppi in Libano e nella regione.\n\nIn una dichiarazione letta dal deputato Hasan Ezzeddine al termine dell’incontro, il blocco ha ribadito la richiesta di eleggere un nuovo presidente in conformità con le disposizioni della Costituzione e di formare un nuovo governo per far fronte alla crisi socioeconomica in corso. Il blocco ha inoltre invitato le autorità libanesi a essere caute e precise nell’approccio alla demarcazione del confine marittimo, data la sua natura delicata, aggiungendo che sta seguendo tutti gli sviluppi di questo dossier.\n\nIl blocco Lealtà alla Resistenza ha ringraziato la Repubblica islamica d’Iran per aver donato al Libano il carburante necessario per far fronte alla carenza di energia elettrica di cui soffre, invitando il governo libanese a cooperare con le autorità iraniane.\n\nLucia Giannini",
    "Libano, due ministri del partito di Aoun lanciano pietre verso Israele": "Durante una visita nel villaggio di Houla, nel sud del Libano, i ministri dell’Energia e degli Affari sociali, Walid Fayad ed Hector Hajjar, entrambi esponenti del partito cristiano maronita Corrente patriottica libera del presidente Michel Aoun, hanno lanciato pietre verso Israele, distante soltanto due chilometri dalla linea di confine. Le immagini hanno fatto il giro della rete e gli utenti hanno ironizzato. Un utente ha scritto su Twitter: “Se questo ministro fornisse l’elettricità, non sarebbe più dannoso per Israele?”. Il dicastero di Fayad, infatti, si occupa anche del settore dell’elettricità, di cui il Paese è carente e la popolazione può contare su poche ore di corrente al giorno. La delegazione che ha visitato ieri, 30 agosto, prima Houla e poi Adaisseh, era composta anche dai ministri del Turismo, Walid Nassar, del Lavoro, Moustapha Bayram, dell’Industria, Georges Bouchikian, delle Telecomunicazioni, Johnny Corm, della Cultura, Mohammad Mortada, e dell’Ambiente, Nasser Yassin.\n\nL’episodio è avvenuto mentre il mediatore statunitense, Amos Hochstein, incaricato di trovare un accordo tra Libano e Israele per definire i confini marittimi, dovrebbe ritornare nella regione per definire i dettagli. Il fatto è stato commentato anche dal portavoce per i media in arabo delle Forze di difesa israeliane (Idf), Avichai Adraee, che su Twitter ha scritto: “Questa scena merita soltanto di ricordare il proverbio arabo nella sua versione libanese: ‘Chi ha una casa di vetro non dovrebbe gettare le pietre agli altri’”. Il Libano è tecnicamente ancora in stato di guerra con Israele e si verificano regolarmente numerosi incidenti, tensioni e violazioni degli spazi aerei.\n\nLeggi anche altre notizie su Nova News\n\nSeguici sui canali social di Nova News su Facebook, Twitter, LinkedIn, Instagram, Telegram",
    "Mons. Spiteri: l’apertura è nel Dna dei libanesi, continuare nel dialogo": "di Fady Noun\n\nIl nunzio apostolico, fresco di nomina in Messico, saluta il Paese dei cedri dove è arrivato nel 2018. Per il diplomatico il vivere in comune è la base della grandezza, l’ostinata perseveranza nell’errore il limite maggiore. La perdita di fiducia della comunità internazionale. Il nodo della neutralità e i partiti sovranisti.\n\nBeirut (AsiaNews) - Il vivere in comune, che è da sempre l’elemento alla base della grandezza del Libano e dei suoi cittadini. E l’ostinata perseveranza nell‘errore, che rappresenta forse il loro limite maggiore. Fra queste due constatazioni di fondo, si dipana l’intervista concessa ad AsiaNews dal nunzio apostolico in Libano mons. Jospeh Spiteri, alla vigilia della partenza per il Messico, la sua nuova destinazione dopo la nomina di papa Francesco il 7 luglio.\n\n“Sfortunatamente, nell’accordo di Taëf del 1989, che ha messo fine alla guerra civile, ciascuna fazione - spiega il prelato di origini maltesi, nel Paese dei cedri dal 2018 - si è mossa perseguendo il proprio tornaconto personale. E ancora oggi non sono riusciti a capire che in 30 anni hanno distrutto il Paese e che continuano a farlo”. Il nunzio apostolico parla con pacifica lucidità: deplora in particolare il fatto che, a causa della diffusa corruzione e del malgoverno, che hanno causato una delle più gravi crisi economiche del nostro tempo in Libano, lo Stato libanese \"abbia perso la fiducia della comunità internazionale”.\n\nQuest’ultima, osserva il diplomatico, “ora ha la tendenza a volerlo evitare e concedere direttamente gli aiuti alle istituzioni indebolite dall’inflazione”. Così è avvenuto con il Qatar, che ha stanziato un fondo direttamente all’esercito libanese. E la stessa cosa ha fatto la Santa Sede, le cui agenzie caritative assistono direttamente la rete delle scuole cattoliche, che garantisce l’istruzione a circa il 25% della popolazione scolastica libanese.\n\nMons. Spiteri, molti pensano che il papa abbia rinviato la visita perché non sosterrebbe la campagna sulla neutralità internazionale del Libano e per le critiche a un clero maronita che vivrebbe nel lusso, a differenza dei fedeli che versano in condizioni di disagio. Che ne pensa?\n\nCerto, papa Francesco non risparmia le critiche al clero. L’ha rifatto di recente, rivolgendosi ai cardinali appena creati, ai quali chiede di non non farsi invischiare nel giochetto dei titoli e delle onorificenze quando vengono chiamati ‘eminenza’, ma di rimanere accanto ai piccoli. Il pontefice denuncia anche con regolarità il clericalismo e la mondanità. Ma le critiche del papa sono generali. E ciascuno è chiamato a fare il proprio esame di coscienza.\n\nIn secondo luogo, per quanto concerne la neutralità, va osservato che questo termine non compare in nessun documento proveniente dalla Santa Sede. Perché nel contesto in cui viene utilizzato, questo termine è percepito come diretto contro Hezbollah. Tuttavia Hezbollah, come tutti i partiti libanesi, si definisce “sovranista“ e la sua opinione non può essere affatto esclusa dal dialogo interno. D’altra parte sappiamo anche che la neutralità è una delle fondamenta del patto nazionale alla base del Libano, che non è “né Oriente né Occidente”. In un certo senso, il Paese è Oriente e Occidente al tempo stesso. L’apertura è insita nel Dna del Libano. Dobbiamo continuare secondo questa logica, pur dovendola al contempo ridefinire su nuove basi. Ma attenzione: “L’avvenire sarà pacifico solo se sarà comune” ha ricordato il papa durante la giornata di preghiera per il Libano tenutasi in Vaticano, il primo luglio 2021, alla presenza dei patriarchi orientali.\n\nDurante la giornata, il papa ha detto anche che \"il Libano, con la sua esperienza unica di pacifica convivenza, non può essere lasciato in balia della sorte\". Voi la vedete applicata nella pratica, oggi, questa “coesistenza pacifica”?\n\nPapa Giovanni Paolo II ha affermato che il vivere insieme in Libano è “un messaggio, un modello di libertà e tolleranza”. Di libertà, e questo tendiamo a dimenticarlo. Questa è l’esperienza del Libano, prima ancora del Grande Libano. In Libano si respira la libertà. Il Monte Libano è sempre stato un rifugio per le minoranze perseguitate. Rimane la fratellanza. Senza la fratellanza, la libertà e l’uguaglianza perdono di valore.\n\nCiononostante, sento che la Chiesa non ha fatto abbastanza per sensibilizzare i giovani su questa eredità storica, per prepararla a farsi coinvolgere nella politica che Paolo VI considerava “il più nobile degli impegni”. Sfortunatamente, lo spazio è occupato da decenni dalle stesse persone. E non si intravede all’orizzonte la prospettiva di un ricambio.",
    "Mendrisio: ‘Strappate le radici del cedro del Libano’": "Continua a preoccupare la Lista civica Per Mendrisio la salute e il destino del cedro del Libano monumentale che fa ombra nel giardino storico della villa al crocevia tra via Franchini e via Campo sportivo. Già al centro negli ultimi due anni di tre atti parlamentari, il maestoso albero torna ad attirare l’attenzione. Di recente, infatti, come fa sapere il consigliere comunale Tiziano Fontana, si è aperto il maxi cantiere in zona (in via Campo sportivo) e sono iniziati i lavori di scavo all’interno del giardino e ci si è resi conto che delle radici sono state \"strappate\" dall’escavatore (come documentato nelle immagini allegate a una interrogazione urgente). Radici, fa notare ancora Fontana, che \"sono state lasciate senza alcun intervento protettivo come prescrivono gli esperti in materia\".\n\nInterrogativi in sospeso\n\nIl maggio scorso, nella sua risposta alle sollecitazioni del consigliere, il Municipio aveva ribadito che \"la situazione del cedro è stata verificata dal responsabile del verde pubblico presso l’Ufficio tecnico (maestro giardiniere diplomato con esperienza pluriennale), il quale ha confermato che la creazione del marciapiede (lavori superficiali e non profondi) non mette in pericolo in alcun modo la salute del cedro\". Nonostante le rassicurazioni, Fontana oggi torna a porsi alcuni interrogativi. Lo fa con la consapevolezza che \"gli specialisti di alberi indicano che se l’apparato radicale viene strappato durante scavi – e non si interviene subito con un taglio a regola d’arte da parte di uno specialista –, le radici strappate possono diventare vettore di malattie che indeboliscono inizialmente e a media o a lunga scadenza possono portare alla morte dell’albero\". Il riferimento del consigliere è alle vicende del cedro del Libano posto all’entrata dell’autosilo dell’Ospedale della Beata Vergine a Mendrisio.\n\nQuestione di radici\n\nIn effetti, ricorda ancora l’esponente della Lista civica \"già durante gli scavi da parte della ditta che aveva eseguito nel 2021 gli interventi alla villa e aveva realizzato la formazione di un garage, strappando con il paker le radici poste a valle del cedro, erano intervenuti un architetto del paesaggio e un ingegnere forestale indicando agli operai come avrebbero dovuto procedere per evitare futuri problemi all’albero\". Senza trascurare, rimarca, che \"simili indicazioni dovrebbero essere compito dell’ente pubblico, non di professionisti che intervengono a titolo volontario\".\n\nA questo punto Fontana si chiede, e domanda all’esecutivo, se \"l’esperto del verde del Comune di Mendrisio sta seguendo i lavori di scavo\"; e per quale motivo a fine giornata non si è intervenuti a tagliare a regola d’arte le radici strappate e lasciate a contatto con l’aria\". Di fatto, rimarca, non si è proceduto all’applicazione della norma VSS 40 577 ‘Espaces verts, protection des arbres – Etudes de projets, mise en oeuvre et contrôle de mesures de protection’. Di conseguenza, interroga, come intendete procedere nel caso in cui il paker dovesse, scavando, incorrere in radici secondarie importanti?\". In effetti, \"la prassi degli addetti ai lavori prevede il blocco dei lavori e la creazione di una sorta di galleria protettiva affinché la radice non sia recisa e possa proseguire nella sua normale evoluzione: l’esperto comunale cosa prevede in una tale ipotesi?\".",
    "Beirut: impresa, dignità. I pilastri di un progetto di microcredito": "di Fady Noun\n\nLa storia di Hope Center, una realtà solidale rivolta soprattutto ai giovani senza distinzione di fede ed etnia. La sede in uno dei quartieri più colpiti dall’esplosione al porto del 2020. Il presidente del Cda: i diritti di una persona partono da una casa e da un lavoro. In pochi mesi erogati fondi a una quarantina di progetti, molti nel settore dell’agro-alimentare.\n\nBeirut (AsiaNews) - “È meglio accendere una candela, che maledire l’oscurità” recita il proverbio. Ed è l’assioma attorno al quale ruota l’attività di Hope Center, una giovane società dedita al finanziamento delle micro-imprese situata nel cuore del caratteristico quartiere di Gemmayzé, le cui case e negozi molto hanno sofferto a causa dell’esplosione al porto del 4 agosto 2020.\n\n“Per preservare i diritti di una persona, bisogna prima di tutto assicurargli un tetto e un lavoro. Noi ci occupiamo del secondo punto”. L’interlocutore è il presidente del Consiglio di amministrazione di Hope Center, Maurice el-Beaino. Situato al terzo piano del centro sant’Antonio, un immobile rivestito di marmo bianco, questo consulente di 39 anni con lauree in economia e scienze politiche alle spalle dirige il centro con rigore, consapevole del fatto di doversi distinguere da una moltitudine di associazioni che spuntano come funghi dall’incidente al porto. E di dover giustificare fino all’ultimo euro raccolto, anche se gli stipendi del centro sono risicati.\n\nFondata da un uomo d’affari, Hope Center è sostenuta dall’ong francese L’Œuvre d’Orient e co-finanziata dall’Agenzia francese per lo sviluppo (Afd): una doppia garanzia di totale trasparenza sui finanziamenti e l’uso dei fondi. Il centro, che dispone di una quindicina di impiegati, si rivolge solo ai libanesi, ma senza fare distinzioni di etnia o religione. E si pone come obiettivo quello di sostenerne fino al 50% sotto i 35 anni, il 30% dei quali sono donne.\n\n“Rendendo gli imprenditori libanesi attori della loro vita economica - sottolinea Maurice el-Beaino - Hope Center intende contribuire a rendere più dinamica l’economia locale e ad arginare l’emigrazione di massa causata dal crollo del Paese. Il nostro target è di sostenere e formare in tre anni 500 piccoli imprenditori (fornai, parrucchieri, falegnami, ristoratori, educatori, stilisti, guidatori di taxi, etc) oltre a rafforzare il vivere assieme attraverso la creazione di una sorta di comunità dei beneficiari”.\n\nIn sette mesi di vita, Hope Center ha già concesso fondi a una quarantina di fruitori. Fra questi la 26enne Gaël Chaèr, celibe, che lavorava come dipendente in una farmacia di Bourj Hammoud. La sua storia è emblematica. Ferita gravemente alla gamba nell’esplosione al porto, e disponendo di un misero salario annuale di 3 milioni di lire libanesi, riusciva a malapena a sopravvivere avendo anche i genitori a carico. Tuttavia, il suo spirito di iniziativa, la passione per i prodotti di cosmesi, il savoir-faire e la spinta ricevuta dal centro le hanno permesso di risollevarsi. Con un master in dermatologia e una competenza certificata in cosmetologia, ella ha creato una gamma di prodotti di bellezza denominata “The Skin Savvy” con sede a Sad el-Bauchrieh, al piano superiore - finora vuoto - della farmacia in cui un tempo lavorava. Oggi sogna anche di potersi sposare.\n\nDue comitati selezionano le richieste di finanziamento che giungono al centro. La credibilità e la fattibilità dei progetti presentati vengono analizzate con un esame rigoroso. “Tuttavia - aggiunge Maurine el-Beaino - il lato umano non viene mai messo da parte. Vi è sempre l’assunzione di una parte di rischio. Siamo qui per garantire trasparenza. E, se necessario, formiamo quanti richiedono i finanziamenti, gli accompagniamo per un tratto del loro percorso professionale, per assicurarci che possano gestire il progetto intrapreso”.\n\nTra i quaranta già approvati, il settore dell’agro-alimentare è dominante. “Potrebbe essere dovuto al fatto che i libanesi sono abituati a fare le provviste in estate, o che tutti hanno bisogno di mangiare”, spiega il presidente del Consiglio di amministrazione. Egli aggiunge, divertito, che Hope Center ha finanziato, fra gli altri, l’acquisto di un tre-ruote a un commerciante al dettaglio e di uno schiaccianoci elettrico per produrre latte di mandorle, un sostituto del latte di vacca molto richiesto al momento.\n\nMuscoli e sorriso\n\nIl proprietario di questa stanza, Charbel Wakim, che incontriamo all’Hope Center, ci assicura con i suoi muscoli e il suo sorriso, di essere un “personal trainer titolato”. Con un solo occhio, egli era stato sistematicamente bocciato agli esami per il conseguimento della laurea in Sport e scienze motorie.\n\n“Abbiamo contribuito - aggiunge el-Beaino - all’apertura di due centri educativi specializzati sul monitoraggio e recupero scolastico” a Mansouriyé e Raouda, alla periferia di Beirut. “Manteniamo - spiega rispondendo a una domanda - un certo grado di controllo sui prezzi, di modo che siano in armonia con le possibilità degli abitanti di questi quartieri, in cui il tasso di abbandono scolastico è elevato”.\n\n“La tutela della dignità dei beneficiari occupa il primo posto, nell’approccio e nel modo di operare di Hope Center” conclude Maurice el-Beaino. Facciamo nostra, in particolare, la preoccupazione per i nuovi poveri, quella che un tempo era la classe media, che è anche la più colpita dalla crisi. Del resto chi appartiene a questa categoria - conclude - non sa chiedere aiuto. Il povero è abituato a farlo, ma per il nuovo povero qui entra in gioco anche la dignità personale”.",
    "Beirut, nello scontro fra premier e presidente i timori di uno stallo istituzionale": "di Fady Noun\n\nResta alta la tensione tra il cristiano Michel Aoun e il sunnita Najib Mikati. Sullo sfondo le contrapposizione fra fazione filo-iraniana e blocco occidentale. La prospettiva del generale Jospeh Aoun, come elemento di conciliazione. Le prossime settimane diranno se il Libano si sta muovendo verso lo scontro o una pacificazione.\n\nBeirut (AsiaNews) - A pochi giorni dalla scadenza del primo settembre, inizio del termine previsto dalla Costituzione per l’elezione del successore del capo dello Stato Michel Aoun, il cui mandato scade fra due mesi, il 31 ottobre, la situazione politica in Libano è confusa. Un duplice caos istituzionale che coinvolge sia il governo quanto la carica presidenziale, in un clima di perduranti tensioni confessionali fra lo stesso presidente e il primo ministro incaricato Najib Mikati.\n\nSul versante presidenziale, gli osservatori temono una vacanza della magistratura suprema, in mancanza di una maggioranza parlamentare in grado di eleggere il capo dello Stato al primo turno, con 85 voti su 128. La situazione interna in Libano continua a essere polarizzata dalla guerra fredda tra Stati Uniti e Iran. Le forze presenti sul campo sono, da un lato, il Movimento patriottico libero (Cpl), sostenuto dal tandem sciita Amal-Hezbollah, e dall‘altro il campo filo-occidentale, che si definisce “sovranista”, e la cui spina dorsale è la Corrente del futuro (sunnita) e le Forze libanesi (cristiane).\n\nSe nessuna delle due parti può eleggere un presidente, entrambe sono in grado però di impedire il raggiungimento del quorum dei due terzi della Camera. Un passaggio essenziale, quest’ultimo, in vista dell’apertura della sessione elettorale. L’ipotesi di vacanza dello scranno presidenziale è prevista dalla Costituzione libanese che, in questo frangente, in nome del principio di continuità istituzionale, affida al Consiglio dei ministri in via temporanea le prerogative presidenziali.\n\nLa domanda è se queste prerogative possono essere assunte da un Consiglio dei ministri dimissionario, chiamato solo a svolgere gli affari correnti. Ed è su questo punto che infuriano in questo momento le polemiche interne. Il campo presidenziale ritiene convinto che questo non sia possibile, mentre l’area filo-occidentale la pensa in modo diverso. In tutto questo non esiste alcuna autorità che possa fungere da arbitro sulla Costituzione per interpretare gli elementi di controversia all’interno della stessa e decidere nel merito se non il Parlamento stesso, il quale però non fa altro che complicare la situazione.\n\nIndicato dalla nuova Assemblea emersa all’indomani delle elezioni del maggio scorso per formare un nuovo governo, Mikati è in disaccordo con il presidente Aoun su questo argomento, negoziando con il capo dello Stato da una posizione di forza: egli, infatti, ricopre contemporaneamente due ruoli, quello di premier incaricato e il secondo di presidente di un governo ad interim chiamato a occuparsi degli affari correnti. Del resto, mentre il presidente Michel Aoun cerca di salvare l’esecutivo dimissionario innestando sei nuovi ministri di Stato in rappresentanza delle principali correnti parlamentari, Mikati vuole sostituire il ministro dell’Energia, vicino al Cpl, in vista della formazione di una “autorità di regolamentazione” del settore indipendente. Una riforma sollecitata dal Fondo monetario internazionale (Fmi) con cui il Libano è impegnato in negoziati vitali per il suo futuro economico.\n\nIn mancanza di un nuovo governo, si levano alcune voci per affermare che le prerogative presidenziali non possono certo essere assunte da un governo dimissionario; le stesse voci si appellano al capo dello Stato, perché resti nell’incarico sino alla conclusione di un accordo fra lui stesso e il primo ministro incaricato sulla formazione del futuro esecutivo. Tuttavia, questa prospettiva è stata vista come un oltraggio da Dar el-Fatwa, l’organo supremo di riferimento della comunità sunnita, che ha chiesto al presidente di “rispettare il suo giuramento costituzionale”.\n\nAl momento vi sono tre candidature serie per le prossime elezioni presidenziali: quella di Gebran Bassil, il leader del Nord Sleiman Frangié e il generale Joseph Aoun, comandante dell’esercito e senza alcuna relazione di parentela con l’attuale capo dello Stato. Ciononostanre, gli esperti concordano nell’escludere l’elezione di Bassil o quella di Frangié, sin troppo legati l’uno a Hezbollah e l’altro al presidente siriano Bashar al-Assad.\n\nSecondo l’ex deputato del movimento Amal Mohammed Obeid, la soluzione intermedia, che godrebbe dell’approvazione - sinora solo tacita - del patriarca maronita e di Hezbollah consisterebbe in un rimpasto dell’attuale governo, senza però mettere mano ai portafogli. E nell’elezione del generale Aoun, che nessuna della due parti sembra considerare una “candidatura di sfida”. Le prossime settimane diranno se il Libano si sta muovendo verso un periodo di scontri sterili o verso un accordo di fondo, garante di una pacificazione.",
    "Paolo Mearini racconta la “sua” guerra 40 anni dopo: «Io, ufficiale nell’inferno del Libano»": "Paolo Mearini in Libano Nell’estate 1982, nel pieno della seconda invasione israeliana del Libano (Operazione “Pace in Galilea”) un corpo di spedizione italiano di circa 1.200 uomini fu inviato a Beirut per cooperare con americani e francesi alla protezione dei campi dei profughi palestinesi e favorire il processo di stabilizzazione del Libano nel marasma della guerra civile e dell’occupazione israeliana. Fra i primi a sbarcare a Beirut per costituire il comando del contingente italiano (nome in codice “Base Condor”) c’era il fiorentino Paolo Mearini, come amministratore ed incaricato degli affari civili. Fu così testimone e protagonista del non facile dispiegamento dei nostri soldati fra macerie di guerra, bombe inesplose, campi profughi palestinesi da proteggere e sterminate baraccopoli occupate dall’inquieto sottoproletariato sciita libanese di cui nessuno aveva tenuto conto e che, invece, si rivelò il vero problema.\n\nI suoi ricordi sono diventati un libro dal titolo “Base Condor a Chatila” (mercoledì 7 settembre alle 17.30 la presentazione a Villa Montarioso di Monteriggioni). «Ma dove eravamo capitati? – scrive nel libro – Sembrava che un’immensa cupola trasparente si fosse interposta tra noi e il cielo per escluderci dal resto del mondo e serrarci in una terra di mezzo». Sembrò un’impresa impossibile per quei soldati italiani considerati brava gente ma approssimativi e pasticcioni. Invece, guidati da un comandante straordinario, il generale Franco Angioni, bersaglieri, paracadutisti, incursori, marò, carabinieri e quant’altro ce la misero tutta e crearono sul campo un modello funzionale, il “modulo Libano” ancor oggi sinonimo di efficienza ed efficacia.",
    "Libano: cambio al vertice MIBIL, ‘Per l’Italia un paese di importanza strategica’": "KARANTINA, 20 SETTEMBRE – Avvicendamento al Comando della Missione Militare Italiana Bilaterale in Libano MIBIL tra il Colonnello Andrea Mazzotta e il Colonnello Angelo Sacco in una cerimonia alla presenza del Vice Comandante del Comando Operativo di Vertice Interforze, Generale di Squadra Aerea Nicola Lanza De Cristoforis tenutasi presso il Comando MIBIL di Karantina. Sono intervenuti il Generale di Brigata Giuseppe Bertoncello, Comandante di UNIFIL – Sector West, il Col. Marco Zona, Addetto per la Difesa in Libano e numerosi Comandanti di unità delle forze amate libanesi. Il Colonnello Mazzotta nel suo discorso di commiato ha sottolineato come in ambito addestrativo l’intenso lavoro svolto nei dodici mesi di comando abbia permesso il pieno successo in condizioni di estrema sicurezza di tutte le attività programmate per il 2021 e per il 2022, riportando la cooperazione tecnico militare al livello prepandemico e garantendo, nel contempo, la graduale e significativa espansione dell’offerta formativa in nuovi settori d’interesse delle Forze Armate e di Sicurezza libanesi.\n\nIl Comandante uscente ha inoltre evidenziato come anche in ambito infrastrutturale siano stati raggiunti significativi risultati mediante la realizzazione della nuova base del Comando MIBIL di Karantina e del LAFMA (Lebanese Armed Forces Martial Arts) Center per il combattimento militare presso l’Engineriing Regiment di Kaferchima. Lanza De Cristoforis, nel rivolgere al Colonnello Mazzotta un sentito ringraziamento per i risultati raggiunti, ha evidenziato che ”l’Italia sta investendo molto nel Libano, in particolare nel fornire un fattivo apporto nei settori addestrativo e infrastrutturale, nonché per l’impegno assunto nel fronteggiare le minacce alla stabilità e alla sicurezza interna del Paese.. …L’Italia ha sempre attribuito grande rilevanza strategica alla stabilità del Libano per la più ampia ricaduta sulla sicurezza del Mediterraneo e dell‘Europa e nel contempo per sentimenti di amicizia e relazioni con la popolazione che hanno radici antiche”.",
    "I libanesi imparano a ridere dei loro guai": "Le parole volano, schioccano, senza compromessi e senza filtri, sul palco del Ked, un teatro nella zona industriale della Quarantaine, a Beirut. Sola in scena, sfrontata, imponente, Shaden Fakih conquista il pubblico. Il suo sguardo critico e la sua lingua affilata non risparmiano niente: le lotte tra politici, il gretto settarismo, il conservatorismo religioso e il patriarcato, i tabù dell’omosessualità o della sessualità femminile.\n\nCon un umorismo corrosivo, volutamente scioccante, la ragazza snocciola le sue storie e le sue lotte personali per puntare il dito contro i difetti e le ipocrisie della società libanese e dei suoi leader. C’è una stoccata per tutti. Anche gli spettatori sono presi di mira. Sono stati avvisati: “Se vi offendete facilmente, questo spettacolo non fa per voi”, c’è scritto su un cartellino posato sui tavoli.\n\nIl pubblico al teatro Ked. Beirut, 10 agosto 2022 (Aline Deschamps)\n\nIl pubblico è venuto proprio per questo, già conquistato o semplicemente incuriosito dal fenomeno Shaden. Quattro amici sui vent’anni hanno fatto due ore di strada da Tripoli, nel nord. Alcune eleganti quarantenni di Beirut intorno a un tavolo ridono delle avances che gli fa l’attrice. Gli uomini seduti accanto ci mettono un po’ più di tempo per lasciarsi andare. Gli scoppi di risa crescono, come gli applausi.\n\nA trent’anni, Shaden Fakih è una delle stelle della giovane scena della stand-up comedy in Libano, “È un ambiente dominato dagli uomini, qui come altrove”, spiega. “Conosco solo due donne che fanno questo tipo di spettacoli in Medio Oriente, e una sono io! Ma molte giovani cominciano a salire sul palco, a parlare di tutto, ed è incredibile vedere questa cosa mentre la maggioranza della popolazione libanese è ancora molto conservatrice”.\n\nQuando Fakih ha cominciato a esibirsi nel 2017, la stand-up comedy, una forma di spettacolo comico alternativo perfezionato a New York negli anni sessanta, non era diffusa a Beirut. Il comico Nemr Abou Nassar riempiva sale con migliaia di persone, ma gli spettacoli erano in inglese. Alcuni bar underground organizzavano serate a microfono aperto, i cosiddetti open mic, dove chiunque può esprimersi in pubblico, senza una formula imposta.\n\nOggi a Beirut non passa più una serata senza uno spettacolo. La stand-up comedy è diventata un fenomeno che sta conquistando gradualmente un pubblico nuovo, al di fuori della ristretta cerchia dei giovani progressisti, degli ambienti femministi, lgbt e atei. È uno sfogo per i libanesi che osservano, smarriti, il loro paese sprofondare e i politici imporre la loro camicia di forza comunitaria e religiosa dalla fine della guerra civile nel 1990.\n\nLa thawra (rivoluzione), la sollevazione popolare nata nell’ottobre 2019 per cacciare questa classe politica considerata corrotta, ha sciolto le lingue e ha infranto alcune linee che sembravano invalicabili. Con il concatenarsi delle crisi, dall’esplosione al porto di Beirut nell’agosto 2020 al naufragio economico e finanziario, i giovani libanesi sono alla ricerca di spazi dove possono indignarsi, criticare e prendere in giro tutto.\n\nQuel giorno del 2017, quando è salita per la prima volta sul palco, Fakih non aveva preparato nulla. Ha raccontato di quando, a quindici anni, confidò alla famiglia che le piacevano le ragazze. Anche se appartenevano alla comunità sciita conservatrice, i suoi genitori erano progressisti e la sostennero. Però si ponevano delle domande: prima di lei, sua sorella aveva già fatto coming out. “Dirlo in pubblico è stato una guarigione. Da giovane ho vissuto con difficoltà questa situazione e non c’era nessuno con cui potermi identificare”, ricorda. Oggi Fakih è un modello per la comunità lgbt e una voce per le libanesi che si sentono oppresse dal patriarcato. “A un matrimonio una trentenne è venuta a cercarmi, un po’ ubriaca, per ringraziarmi: grazie a me aveva cominciato a masturbarsi”, racconta. La mentalità in Libano è cambiata con il #MeToo, ma resta molta strada da fare su vari fronti. “Non c’è ancora un comico gay”, dice Fakih.\n\nIl linguaggio della strada\n\nCome molti comici della sua generazione, Shaden Fakih deve la sua ascesa al collettivo Awk.word, creato nel 2018 da Dany Abou Jaoude insieme a due amici. Abou Jaoude, imprenditore di 35 anni, è un appassionato di stand-up comedy; da adolescente aveva passato le giornate a guardare i video dei comici statunitensi Richard Pryor e George Carlin. Voleva creare una piattaforma per gli attori libanesi e promuovere questa forma di spettacolo che da giovane lo aveva aiutato a sottrarsi alle costrizioni del cristianesimo conservatore nel quale era cresciuto. Un giorno un amico gli ha proposto di animare una serata settimanale al Beirut open space, un bar-spazio culturale nel quartiere di Mar Mikhael. Così è nato Awk.word.\n\nIn poco tempo il collettivo ha raggruppato una ventina di comici, scovando la maggior parte di loro nelle serate di microfono aperto. Attraverso il passaparola, la sala da novanta posti si riempiva ogni settimana, poi presto è successo lo stesso con quella del Ked, che ha una capacità di 260 posti. “All’inizio sconvolgevamo le persone per il nostro modo di parlare, che è il linguaggio della strada. Poi la schiettezza ha avuto successo”, ricorda Chaker Bou Abdalla, cinquant’anni, pioniere della scena con un passato nel teatro.\n\nNon c’erano tabù né linee invalicabili, a differenza degli spettacoli trasmessi in televisione o messi in scena nei grandi teatri. Awk.word ha finalmente sfondato con la diffusione, durante il lockdown nel 2020, della stand-up baladi (stand-up nostrana), una serie di sei spettacoli trasmessa sulla piattaforma di video on demand Cinemoz.\n\nLe serate di microfono aperto si svolgono il lunedì al bar-libreria Barzakh, punto di ritrovo per studenti e giovani artisti, nel quartiere di Hamra. In una di queste serate una quindicina di comici affermati e giovani talenti vengono a provare, come in un laboratorio, i loro sketch davanti al pubblico. Il comico superstar Nour Hajjar, trent’anni, è il maestro di cerimonie.\n\n“È impressionante vedere dal vivo i comici che abbiamo conosciuto online. C’è una vicinanza che non si trova negli spettacoli con un solo attore, un’interazione che aiuta a parlare, ad avviare discussioni”, si meraviglia Ghadi Yasmin, responsabile delle risorse umane di 23 anni, fedele spettatore da un anno. “Anche se chi viene qui è di mente aperta e in privato parla di tutto, il palco dà a questi argomenti un senso di accettazione più forte e un che di normalità”.\n\nLa sua amica Dana Saad, che lavora in un’ong, ha particolarmente apprezzato la performance di Tera Irani, una delle poche attrici della serata. Anche Irani, 29 anni, lavora in un’ong, e adora parlare di sua madre, che non smette di chiederle perché non è ancora sposata e vuole sapere tutto delle sue relazioni amorose, con tanto di dettagli sessuali.\n\nIl tema non è più tabù sul palco, ma Irani ammette che non è così semplice prendersi questa libertà fuori. “Nella società le ragazze non possono assolutamente parlare di sesso”, conferma Dana Saad. “Se lo facessi, sarei considerata una puttana! O direbbero che sto perdendo la testa”.\n\nShaden Fakih a Beirut, il 10 agosto 2022 (Aline Deschamps)\n\nStesse aspirazioni\n\nL’atmosfera intima delle serate di microfono aperto conforta Batoul Ezzedine, che ha avuto una giornata difficile. “Quando veniamo qui vediamo che c’è gente come noi, che non siamo soli”, ammette. È una libanese di 27 anni e lavora nella produzione. Proviene da un ambiente sciita conservatore del sud del Libano ed è l’unica donna velata nel pubblico. Come la sua amica Marwa, una giornalista di 25 anni, è arrivata nella capitale per partecipare alla thawra nel 2019, e non se n’è più andata. Le due trovano nelle serate al Barzakh comici provenienti da contesti diversi ma con le loro stesse aspirazioni. “Esprimono quello che pensiamo, ma a voce alta e con sarcasmo. Qui si può parlare senza timore e riderne”, dice Ezzedine. “È una terapia”, concorda l’amica.\n\n“Il novanta per cento del paese prova disagio nei confronti delle nostre idee”, ammette Dany Abou Jaoude. “Non c’è mai stata libertà di espressione in Libano. Le istituzioni religiose hanno il monopolio della censura. Le persone non cambiano idea facilmente, pensano che non si debba prendere in giro la storia cristiana o musulmana, le autorità, né parlare di sessualità femminile”.\n\nLa comicità raramente piace ai simpatizzanti dei partiti. “C’è sempre qualcuno che si offende per una battuta e che può minacciarti. Se dico che Dio mi parla, è già troppo”, osserva l’attore Chaker Bou Abdalla. Ex grafico, Bou Abdalla s’interessa poco di politica. Si dedica soprattutto alla “commedia dell’assurdo” e si diverte a smontare i preconcetti sociali, religiosi o politici raccontando storie grottesche. Ma dopo lo sketch in cui suggerisce che Gengis Khan, il sanguinario conquistatore mongolo, potrebbe essere il “padre della nazione libanese”, titolo dato al presidente Michel Aoun dai suoi sostenitori, ha ricevuto qualche minaccia.\n\nQuella che scatena più polemiche, però, è Shaden Fakih. “Ha il tasso più alto di persone che lasciano la sala”, ride Dany Abou Jaoude. Fakih conferma. A volte alcuni tavoli si svuotano durante il numero in cui descrive la sua “relazione tossica” con Dio, un uomo che soffre d’insicurezza affettiva e le chiede di rassicurarlo cinque volte al giorno sull’amore che prova per lui (l’allusione è alle cinque preghiere quotidiane dell’islam). In alcuni casi la comica si prende la briga di chiedere al pubblico se può fare la sua battuta sul Profeta.\n\n“Non potrei mai dire fuori dal palcoscenico alcune barzellette che mescolano il politico e il religioso”, spiega Fakih. Il video che ha diffuso sui social network durante il lockdown, in cui chiama le forze di sicurezza interna (Fsi) chiedendogli se possono portarle degli assorbenti perché lei non può uscire di casa, le è costato un processo davanti un tribunale militare. A giugno è stata condannata a una multa di 1,8 milioni di lire libanesi (una sessantina di euro al tasso attuale) per “umiliazione e danno alla reputazione delle Fsi”, il massimo della pena prevista.\n\nChaker Bou Abdalla a Beirut, il 10 agosto 2022 (Aline Deschamps)\n\nIl caso secondo lei va oltre quel semplice sketch. Fakih ha spesso criticato l’esercito, dopo la repressione delle manifestazioni del 2019, così come i giudici e i procuratori che non hanno perseguito i responsabili dell’esplosione al porto di Beirut del 4 agosto 2020. “Mi tenevano d’occhio, hanno voluto mandare un messaggio per farmi smettere”, sostiene, dicendosi “onorata” di essere considerata una “criminale”. “Questo dimostra fino a che punto le mie parole li colpiscono”. Comunque oggi la comica è più attenta a quello che pubblica. Ha la sensazione che con la crisi economica la sicurezza si stia deteriorando e che le minoranze, che si tratti di rifugiati siriani o della comunità lgbt, siano prese di mira dalle autorità in cerca di capri espiatori.\n\nCronaca del naufragio\n\nPer proteggere i comici e la loro libertà di espressione, Awk.word ha stabilito una semplice regola: è vietato filmare gli spettacoli. Le esibizioni non sono mai pubblicate online senza essere state prima ripulite delle scene considerate più offensive.\n\n“I problemi in Libano nascono soprattutto dai social network, che sono una cassa di risonanza. Le forze di sicurezza arrestano le persone più per un tweet che diventa virale che per quello che viene detto sul palco”, spiega Dany Abou Jaoude. La censura si è un po’ attenuata dopo il susseguirsi di tragedie in Libano, aggiunge Nour Hajjar.\n\nHajjar è spesso presentato come “il comico più politico” di Awk.word. Nato in Libano, laureato in sicurezza alimentare nei Paesi Bassi, dove ha cominciato la sua carriera, divora tutto quello che ha a che fare con la politica e la filosofia. Scrive anche per programmi televisivi e per la rivista satirica Al Hudood. Gli piace punzecchiare i politici, tra cui l’ex primo ministro libanese Saad Hariri, capo del movimento Corrente del futuro e della comunità sunnita. Questi attacchi rattristano suo padre, simpatizzante di Hariri, e gli hanno attirato qualche minaccia di morte. Il covid-19, l’esplosione al porto, la crisi economica: gli sketch di Hajjar fanno una cronaca del naufragio del Libano. “Lavoro sull’osservazione, la satira e talvolta l’assurdo. Dicono che il mio stile è malinconico, ma è il paese a esserlo”. Il suo spettacolo è un successone, ha già attirato circa 12mila persone. “Aiuta a ridere di tutto questo. Non dico che la stand-up comedy porterà una soluzione, ma serve”, afferma.\n\nGiorno per giorno\n\nPer molti libanesi il tempo si è fermato il 4 agosto 2020 e il susseguirsi delle difficoltà aggrava la loro depressione latente. I medici e le ong non smettono di lanciare allarmi sulla “crisi di salute mentale” che attraversa il paese. “Ho imparato a vivere giorno per giorno, senza progetti per il futuro. Ci aspettiamo che tutto possa succedere, siamo come su montagne russe emotive”, confida Chaker Bou Abdalla, la cui infanzia fu segnata dalla guerra civile, tra il 1975 e 1990. La stand-up comedy è per lui “un salvagente” e il collettivo “una famiglia”. Una famiglia che si allarga con la generazione che emerge dagli spettacoli di microfono aperto. C’è così tanto entusiasmo per la stand-up comedy che spuntano anche nuovi collettivi. A gennaio Kamal Fouani, un comico di 24 anni, ha lanciato Showcase, uno spettacolo organizzato ogni martedì al caffè letterario Aaliya’s, nel quartiere di Mar Mikhael, che include anche musica e poesia. “La scena si sta espandendo e le persone hanno bisogno di uno spazio in cui mettersi alla prova e migliorarsi”, spiega Fouani. Studente di ingegneria e con una passione per il teatro ereditata dalla madre, Fouani ha scoperto la stand-up comedy dopo aver lasciato il suo villaggio vicino a Tiro, nel sud del Libano, per studiare a Beirut.\n\nNel 2018 uno spettacolo di Nour Hajjar l’ha talmente colpito che ha cominciato a frequentare le serate di microfono aperto. Paralizzato dalla paura, si è lanciato solo alla fine del primo lockdown, due anni fa, perché non voleva demoralizzarsi ulteriormente. I comici di Awk.word lo hanno accolto e aiutato a fare progressi. Oggi parla di sua madre, del resto della famiglia andata a lavorare in Gabon, delle cose che lo riguardano. “Condividere quello che mi destabilizza mi rende felice e mi dà sollievo. Da quando lo faccio regolarmente, il mio stato mentale sta migliorando”, dice Kamal Fouani, che vuole trasmettere la sua passione e ampliare il progetto Showcase.\n\nNonostante questo fermento, tuttavia, la scena della stand-up comedy in Libano è ancora fragile. La grande migrazione dei giovani libanesi gli tarpa un po’ le ali. Negli ultimi due anni alcuni comici di riferimento hanno lasciato il paese, anche se i talenti emergenti seguono le loro orme. Tra quelli che restano, pochi riescono a farne un lavoro. Il collettivo Awk.word si esibisce ormai anche a Dubai per raggiungere i tanti immigrati libanesi che si sono stabiliti negli Emirati Arabi Uniti. Alcune date sono previste in Europa e in Canada.\n\nShaden Fakih, Chaker Bou Abdalla e Nour Hajjar non vogliono lasciare il Libano, e men che meno smettere con la stand-up comedy. “Ho costruito la mia vita qui e ho capito dalla mia migliore amica siriana cosa significa perdere il proprio paese, la propria identità”, esclama Fakih. “Sono già psicologicamente disturbata, ma almeno qui sono una depressa felice! Il palcoscenico è tutto per me”. ◆ fdl",
    "Migranti, la morte di Loujin e quei respingimenti sistematici da Cipro al Libano": "Il caso della bambina siriana, morta di stenti su un barcone a largo tra Malta e Cipro. Per dieci giorni i migranti hanno lanciato sos senza ricevere aiuti. La denuncia di EuroMed rights: “Non un caso isolato, c’è un patto segreto, persone rimandate indietro illegalmente”\n\nFlavio Gasperini/Sos Méditerranée Le immagini del naufragio a largo della Libia\n\nROMA - “Mamma ho sete”, sono le ultime parole di Loujin, una bambina di quattro anni siriana, morta in un naufragio l’8 settembre scorso. Il natante su cui viaggiava insieme ad altre 60 persone, era partito dalle coste del Libano e si trovava in mare da più di dieci giorni, in una zona compresa tra Malta e Cipro. Nonostante gli sos lanciati per giorni anche dalla rete Alarm Phone, però, non ha ricevuto soccorsi. Ma come è stato possibile ignorare le richieste di aiuto?\n\nSecondo Sara Prestianni, responsabile dei programmi di immigrazione e asilo per EuroMed Rights, non si tratta di un caso isolato ma di un episodio che si inserisce all’interno di una strategia ben precisa. “Innanzitutto dobbiamo chiederci perché quel barcone puntava verso l'Italia. Questo si spiega con le politiche di respingimento e di non accoglienza in atto ormai da mesi da parte del governo cipriota - sottolinea -. Le partenze dal Libano verso Cipro sono frutto di una situazione critica, politica ed economica, che sta toccando sia rifugiati siriani che la stessa popolazione libanese. Ma ogni volta che i natanti si avvicinavano alle coste cipriote vengono illegalmente respinti, in violazione del principio di non refoulement. Questo avviene in base a un accordo segreto tra Cipro e Libano. Noi ne siamo al corrente e abbiamo sollevato il caso al Parlamento europeo, in commissione Libe e un rappresentante del ministero degli Interni di Cipro lo ha confermato”.\n\nIn particolare, in questi mesi EuroMed rights ha monitorato i push back nell’area orientale e parla di respingimenti a catena da Cipro al Libano e dal Libano alla Siria. “La Siria non è un paese sicuro, lo ribadiamo - continua Prestianni -. Abbiamo testimonianze tragiche di violazioni dei diritti di chi è stato rimpatriato. Inoltre, condizioni al limite ci sono ormai anche in Libano”. Un caso emblematico, seguito dall’ong ha riguardato una famiglia respinta al confine: la donna, incinta di 9 mesi è stata fatta sbarcare a Cipro mentre il marito con gli altri figli minori sono stati respinti. “Abbiamo fatto una campagna per denunciare non solo questo caso ma tutte le pratiche illegittime. La conseguenza di questa politica è l’apertura di altre rotte, più pericolose, di nuove tragedie del mare, di sempre più morti”.\n\nL’altra questione che il caso solleva è l’omissione di soccorso. Secondo le testimonianze, raccolte anche dal quotidiano La Stampa, diverse navi mercantili hanno visto l’imbarcazione in difficoltà ma non hanno prestato soccorso. “Malta ha una grande zona di Search and rescue (Sar) ma da anni ormai non interviene, se non in casi davvero estremi - aggiunge Prestianni -. Il resto lo hanno fatto le politiche di criminalizzazione di chi opera soccorsi in mare. L’ultimo caso emblematico è quello del cargo mercantile Maersk, che dopo aver essere intervenuto per una nave in distress è rimasto fermo a largo di Malta per 39 giorni. Questo ha comportato un’enorme perdita economica. Lo stesso è accaduto in Sicilia con i pescatori di Mazara del Vallo intervenuti a Lampedusa. Sono le politiche che dissuadono all’intervento e il costo che si paga è in termini di vite umane”.\n\nAnche il Centro Astalli ha denunciato il caso: “apprendiamo con profondo dolore della morte di una bambina di 4 anni che si trovava a bordo di un’imbarcazione con 60 migranti nei pressi della Sar di Malta - si legge in una nota -La prima a lanciare l’allarme è stata l’ong Alarm Phone affermando che la barca iniziava ad affondare e che i migranti a bordo, tra cui donne e bambini, erano rimasti senza cibo e acqua. Salvare vite non può essere un’opzione politica ma un principio di civiltà”.",
    "Libano: porto, rabbia famiglie vittime contro decisione Csm - Cronaca - ANSAMed": "BEIRUT - E' tornata a farsi sentire stamani a Beirut la rabbia dei familiari delle vittime della devastante esplosione del porto della capitale libanese, dove 250 persone sono state uccise più di due anni fa dalla deflagrazione di 2.750 tonnellate di nitrato di ammonio. Decine di persone, familiari delle vittime dell'esplosione del 4 agosto 2020, hanno preso d'assalto oggi la sede del Ministero della Giustizia a Beirut, dopo che da ieri era in corso un sit-in fuori dal palazzo ministeriale. La polizia, in tenuta anti-sommossa, ha faticato stamani a evacuare la sede del Ministero dai manifestanti.\n\n\n\nLa tensione era salita nelle ultime ore dopo che il Consiglio superiore della magistratura aveva approvato la nomina, su pressione della classe politica al potere, di un giudice supplente nell'inchiesta sulle responsabilità dell'esplosione del porto.\n\nL'inchiesta, guidata dal gennaio del 2021 dal giudice Tareq Bitar è da mesi di fatto sospesa a causa degli intralci formali e politici creati da una serie di ministri, ex ministri e deputati inseriti, dal giudice Bitar, nella lista delle persone coinvolte nel crimine. La decisione del Csm di nominare un giudice supplente, accanto a Bitar, ha suscitato la rabbia dei familiari delle vittime che considerano questa decisione un ulteriore tentativo della classe politica di metter fine al lavoro dell'inchiesta. Decine di persone si erano ieri riunite fuori dall'abitazione del ministro uscente della giustizia, Henri Khouri.\n\nSecondo i media libanesi, la decisione del Csm risponde in realtà a una richiesta del partito del presidente della Repubblica, Michel Aoun, di nominare un giudice che sia incaricato solamente di far scarcerare quanto prima l'ex direttore delle dogane, Badri Daher. Badri è indicato come vicino al partito aounista ed è in prigione da due anni assieme a una ventina di altre persone, quadri medio-bassi dei dirigenti portuali, finiti dietro le sbarre nei giorni successivi all'esplosione del 4 agosto.",
    "“Assomoud”, un docufilm sui profughi palestinesi in Libano": "ROMA – La storia dei profughi palestinesi in Libano e le loro difficoltà, come a esempio le leggi che gli precludono la possibilità di praticare oltre 70 lavori. Ma anche la tenacia di andare avanti con progetti a sostegno della comunità, a esempio nei settori nell’assistenza psico-sociale e odontoiatrica. C’è questo e altro nel documentario ‘Assomoud. House of the Resilient Children’ della regista Francesca Zonars, coprodotto dalle ong Un Ponte Per e Cooperazione odontoiatrica internazionale Onlus (Coi), trasmesso nel quartiere Pigneto di Roma nella giornata di inaugurazione della libreria DeriveApprodi Radical.\n\nIL RICORDO DI SABRA E SHATILA\n\nL’occasione per la proiezione è stato anche il 40esimo anniversario della strage nel campo profughi di Shatila e nel quartire di Sabra, entrambi nel sud di Beirut, passati alla storia come il massacro di Sabra e Shatila. Il 16 settembre 1982 milizie libanesi cristiano-maronite uccisero centinaia, fino a 3500 persone secondo alcune stime, fra profughi palestinesi e libanesi musulmani.\n\nMolti degli orfani di quegli omicidi di massa sono stati e sono tuttora sostenuti da Beit Atfal Assomoud, l’organizzazione palestinese che il film segue e di cui racconta la storia, cominciata durante la guerra civile libanese negli anni ’70, come ricordato prima della proiezione del film in un video messaggio dalla capitale libanese dal presidente e fondatore Kassem Aina.\n\nIl documentario dà voce anche a Coi, che contribuisce a portare l’assistenza odontoiatrica nel campo, e a Ulaya, un’altra organizzazione che nei campi profughi si occupa di assistenza psico-sociale. I principali destinatari di questi progetti sono minori.\n\nSullo sfondo la problematiche che affrontano i profughi palestinesi in Libano, dove la legge riconosce il loro status solo parzialmente e dove non impedisce loro di studiare, ma di praticare 77 professioni.\n\nUn Ponte per sostiene i centri di Assomoud dal 1997, garantendo istruzione, salute e protezione per bambini/e palestinesi dei campi profughi libanesi.\n\nLe notizie del sito Dire sono utilizzabili e riproducibili, a condizione di citare espressamente la fonte Agenzia DIRE e l’indirizzo www.dire.it",
    "UNIFIL: CdS rinnova di un anno la missione di pace in Libano, sei mesi sostegno alle LAF": "NEW YORK, 31 AGOSTO – Il Consiglio di Sicurezza dell’Onu ha rinnovato per un anno il mandato della forza di pace nel sud del Libano (UNIFIL) che potrà continuare per sei mesi anche il suo supporto logistico alle forze armate libanesi (LAF).\n\nPresente in Libano dal 1978 e composta da quasi 10.000 soldati di cui circa un migliaio italiani, Unifil è schierata nella parte meridionale del paese lungo la “Blue Line” per fungere da cuscinetto tra Israele e Libano.\n\nSu richiesta delle autorità libanesi, il Consiglio ha deciso di estendere ancora una volta il mandato, preoccupato per le “violazioni” del cessate il fuoco dettagliate in un rapporto del segretario generale Antonio Guterres. La risoluzione adottata all’unanimità dai 15 membri sottolinea in particolare “il rischio che le violazioni del cessate il fuoco possano sfociare in un nuovo conflitto per il quale nessuna delle parti nella regione ha i mezzi”. (@OnuItalia)"
}