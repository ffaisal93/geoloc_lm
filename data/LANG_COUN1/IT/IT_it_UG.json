{
    "Uganda: Ebola si diffonde nei dintorni della capitale": "Per questa variante sudanese del virus non esiste un vaccino\n\nUganda: Ebola si diffonde nei dintorni della capitale\n\nOperazioni di disinfezione di un operatore medico in Equatoria, nella Rd Congo\n\nNel paese almeno 16 persone – secondo I dati più recenti – hanno contratto il virus Ebola mentre altre 18 mostrano i sintomi dello stesso virus. Almeno 4 sono le vittime finora accertate, ma altre 17 persone – secondo le dichiarazioni di Emmanuel Ainebyoona, portavoce del ministro della sanità -, potrebbero essere morte in seguito ad esso.\n\nIl virus si è già propagato a tre distretti dell’Uganda centrale, di cui Mubende, a 40 km da Kampala, è l’epicentro, e si teme che prosegua la sua corsa trattandosi tra l’altro di una variante di origine sudanese (una tra le sei specie di ebolavirus genus identificate finora), contro la quale il vaccino creato per colpire il virus originatosi nella Repubblica democratica del Congo non riesce ad agire.\n\nIl ministro della sanità ha dichiarato che a Mubende è stato imposto un divieto di circolazione e di assembramento. Nella capitale Kampala, che conta 1.7 milioni di abitanti, si sta investigando un possibile primo caso.\n\nL’Organizzazione mondiale della sanità, dal canto suo, ha affermato che la mobilità sostenuta della popolazione a Mubende aggrava il rischio di una veloce espansione del virus.",
    "Eacop: il parlamento europeo contro il progetto petrolifero in Uganda": "La Total chiamata a rispondere alle accuse di violazione dei diritti umani e ambientali\n\nEacop: il parlamento europeo contro il progetto petrolifero in Uganda\n\nIn Italia anche il movimento Fridays for Future fortemente contrario al progetto Eacop\n\nIl 10 ottobre l’amministratore delegato della compagnia petrolifera francese TotalEnergies, Patrick Pouyanné, è convocato a Bruxelles per replicare alle accuse di violazione dei diritti umani e ambientali nell’ambito del progetto di realizzazione del mega oleodotto dell’Africa orientale (East African Crude Oil Pipeline – Eacop) e dei relativi progetti Tilenga e Kingfisher di estrazione e raffinazione di greggio a monte, nel lago Alberto, in Uganda.\n\nPouyanné comparirà davanti alla commissione parlamentare per l’ambiente, l’alimentazione e le risorse naturali, e a quella per i diritti umani, del parlamento dell’Unione europea.\n\nIl caso è stato aperto la scorsa settimana da una risoluzione del parlamento europeo che chiede alla Total e ai suoi partner di joint venture di ritardare i progetti di un anno, per affrontare le accuse di violazioni ambientali e dei diritti umani, sollevate già da tempo, anche sul piano giudiziario, da una vasta rete di organizzazioni locali e internazionali.\n\nMa a non voler rinunciare all’operazione è soprattutto il presidente ugandese Yoweri Museveni, il quale ha affermato che il paese – in grande difficoltà dopo la rinuncia alle forniture di gas russo – cercherà altre alternative se Total obbedirà alle direttive del parlamento europeo.\n\nDurante l’incontro dei parlamentari del partito al governo, il 16 settembre, il presidente anche ha avvertito che se TotalEnergies dovesse cedere alle pressioni e fermare Eacop o ritirarsi dall’accordo, è pronto a trascinarli davanti alla corte arbitrale internazionale.\n\nNel mega progetto, l’Uganda, con la National Oil Corporation (Unoc), detiene il 15% del capitale. Un altro 15% è della Tanzania Petroleum Development Corporation (Tpdc), mentre l’8% è in mano alla China National Offshore Oil Corporation (Cnooc). Ma la Total resta l’azionista di maggioranza, con il 62%.\n\nLa risoluzione europea ha avuto il merito di gettare un sasso nello stagno, spingendo le agenzie tanzaniane e ugandesi, oltreché la stessa Total, a fornire prove che contestino le accuse mosse. L’Ue stima che siano oltre 100mila le persone colpite, principalmente agricoltori, già sfollati dalle loro terre senza un previo ed equo compenso.\n\nL’oleodotto, con i suoi 1.443 km che collegheranno l’Uganda all’oceano Indiano, in Tanzania, attraverserà inoltre numerosi ecosistemi protetti, con una tubatura riscaldata a 50 gradi. La risoluzione chiede anche la fine delle attività estrattive – l’obiettivo complessivo è la perforazione di 419 pozzi, con un’estrazione stimata di 200mila barili al giorno – negli ecosistemi protetti e sensibili, compresi i dintorni del lago Alberto.\n\nQui la Total prevede di scavare 132 pozzi nel parco nazionale delle cascate Murchison, minacciate di recente anche da un progetto di costruzione di una diga, per ora sospeso dal governo ugandese.",
    "Giosuè Bellagambi, un tifoso viola portiere dell’Uganda: la storia": "Oggi La Nazione dà spazio alla storia di Giosuè Bellagambi, portiere dell'Uganda. e dell’Huddersfield B, tifoso viola fin da piccolo, quando abitava a Londra. Classe 2001, esordio con la Nazionale di recente: padre italiano e madre ugandese, conosciuti in occasione della trasferta in casa dell'Arsenal della Fiorentina nel 1999. La sorella di Giosuè, neanche a dirlo, si chiama Viola. Il nonno, Aldo, è una figura storica nella pallavolo italiana, lo sport è nel sangue della famiglia. Chelsea, Aston Villa, Leicester ma anche Southampton e Millwall. Tante promesse non mantenute fino alla chiamata giusta, quella dell'Huddersfield: Giosuè è cresciuto con il mito di Neuer, ma dopo una gioventù passata a sognare le maglie dei portieri viola ora non si pone limiti e vuole solo continuare a stupire.",
    "Uganda, sono quasi 100.000 i rifugiati che affrontano un’emergenza silenziosa, con necessità in aumento": "ROMA - L’UNHCR, Agenzia ONU per i Rifugiati, e i suoi partner hanno chiesto oggi urgentemente la somma di 68 milioni di dollari per fornire assistenza e servizi salvavita ai 96.000 rifugiati arrivati in Uganda dall’inizio di quest’anno. Il flusso di persone in arrivo in Uganda dal Sud Sudan e dalla Repubblica Democratica del Congo (DRC) in cerca di sicurezza non si arresta, e la risposta umanitaria sta arrivando al limite delle sue capacità. In un appello inter-agenzie per il periodo aprile-dicembre 2022, che fa seguito a una risposta iniziale di tre mesi, l’UNHCR e 41 partner (comprese sei agenzie dell’ONU, 25 ONG internazionali e 10 ONG nazionali) chiedono fondi per assistere fino a 150.000 rifugiati.\n\nUganda accogliente e includente. All’inizio del 2022 l’Uganda ospitava già 1,5 milioni di rifugiati, rendendolo uno dei paesi ospiti più importanti del mondo e il più grande sul continente africano. L’Uganda è anche leader globale nella promozione della coesistenza pacifica e dello stabilirsi dei rifugiati tra le comunità ospiti. Ai rifugiati vengono assegnati lotti di terreno per l’abitazione e l’agricoltura. I rifugiati e le comunità ospiti hanno accesso alle stesse strutture sanitarie e i loro figli frequentano le stesse scuole. Gli importanti risultati raggiunti nell’autonomia dei rifugiati e nell’inclusione economica sono ora a rischio a causa della grave carenza di fondi per le operazioni dell’UNHCR nel paese. Alla fine di agosto, l’UNHCR ha ricevuto soltanto il 38% dei 343,40 milioni di dollari di fondi richiesti per il 2022, per rispondere alle necessità dei rifugiati in Uganda, come previsto all’inizio di quest’anno.\n\nSenza fondi non si può andare avanti. La mancanza di fondi sta esaurendo la capacità dell’UNHCR di fornire supporto fondamentale, compresa l’assistenza umanitaria di base, i servizi di protezione dell’infanzia, la registrazione all’anagrafe e le opportunità di sostentamento. I rifugiati stanno affrontando una forte riduzione nel sostegno alle attività che generano reddito, compresi gli aiuti all’agricoltura fondamentali per la coltivazione delle terre assegnate. ùàùI bambini, specialmente le bambine, corrono un grave rischio di interruzione dell’attività scolastica, poiché l’UNHCR non sarà in grado di pagare gli stipendi degli insegnanti, e classi già al limite della loro capacità diventeranno ancora più affollate. Senza fondi per l’acquisto di sapone e prodotti igienici per le donne e le ragazze, si avrà un impatto negativo sulla loro salute e sull’accesso all’istruzione. L’UNHCR non può permettersi l’acquisto di nuovi stock di medicinali per i centri sanitari, e in questo modo verranno meno i progressi fatti nella riduzione della mortalità materna e infantile, mentre crescerà la malnutrizione dei bambini.\n\nLa maggioranza sono donne e bambini. L’UNHCR e i suoi partner hanno urgentemente bisogno di contributi finanziari per far fronte alle necessità urgenti dei nuovi rifugiati in arrivo in Uganda, per migliorare la capacità di accoglienza e le infrastrutture di base degli insediamenti e per dare la priorità al trasferimento dei rifugiati in strutture più adatte. Kisoro, nel sud-ovest dell’Uganda, ha accolto il maggior numero di persone in arrivo dalla DRC. Nel centro di transito di Nyakabande i rifugiati, la cui stragrande maggioranza è costituita da donne e bambini, si trova in condizioni di affollamento e di vita non adeguate, che li espongono a molti rischi, compresa la violenza di genere.",
    "Uganda: cancellato il festival di musica Nyege Nyege. «È immorale»": "Il parlamento annulla la più grande kermesse internazionale del paese\n\nUganda: cancellato il festival di musica Nyege Nyege. «È immorale»\n\nÈ tra i festival più noti d’Africa. O forse, lo era. Nyege Nyege, l’appuntamento annuale per gli appassionati di musica elettronica e urbana intrisa di influenze tradizionali, è stato proibito dal parlamento ugandese.\n\nA otto giorni dall’inizio della kermesse, prevista dal 15 al 18 settembre, la ministra per l’etica e l’integrità, Rose Lilly Akello, ha rivendicato la decisione sostenendo che «il festival promuove l’immoralità e non vogliamo questa immoralità nel nostro paese».\n\nNon tutti i membri del governo la pensano allo stesso modo. Il ministro del turismo, Martin Mugarura, si è detto contrario alla decisione, dichiarando che «più di 8mila turisti stranieri hanno già comprato i biglietti e sono pronti ad alloggiare nel nostro paese durante il festival e a trattenersi anche dopo».\n\nCancellarlo significherebbe un duro colpo per un’economia già sfiancata dagli effetti della pandemia. Lo stesso Nyege Nyege non aveva avuto luogo negli ultimi due anni, a causa del Covid-19.\n\nMugarura si augura che il governo possa cambiare avviso.\n\nDel resto era già successo nel 2018, quando l’allora ministro dell’etica, Simon Lokodo, – un fervente cattolico dalle posizioni apertamente omofobe – lo aveva fatto annullare. Le sue motivazioni erano ancora più esplicite di quelle attuali. «Non accetteremo di smarrire la nostra morale, l’omosessualità non sarà accettata», disse a mezzo stampa. E nel caso non fosse stato chiaro, aggiunse anche che «il festival avvicina alla venerazione del diavolo ed è pertanto inaccettabile».\n\nLe sue dichiarazioni scatenarono un polverone sui social media, al punto da spingere il governo a fare marcia indietro.\n\nInfluenzato da una viscerale omofobia di matrice cristiana evangelica, l’Uganda è tra i paesi più repressivi in Africa sul tema diritti per la comunità LGBTQ+.\n\nUna legge risalente al periodo coloniale britannico criminalizza le relazioni cosiddette “contro natura”, passibili di ergastolo.\n\nNel 2013, il parlamento aveva approvato una nuova legge che introduceva l’obbligo di denuncia dell’omosessualità e mirava a reprimerne la promozione. Anche in quel caso, la decisione scatenò una bufera mediatica a livello internazionale. Nell’agosto 2014, la Corte costituzionale la annullò per un vizio di forma.",
    "Frana in Uganda, 15 morti: tra le vittime anche donne e bambini": "Almeno 15 persone, tra cui donne e bambini, sono morte in una frana avvenuta a Kasese, città dell'Uganda occidentale colpita da forti piogge.\n\nLo ha reso noto la Croce rossa. Ancora imprecisato il numero dei dispersi. Venerdì, a causa delle forti precipitazioni nel vicino distretto di Bundibugyo, tre persone avevano perso la vita.",
    "Uganda, bracconieri condannati a 17 anni per l’uccisione di sei leoni": "Un tribunale ugandese ha condannato due uomini a 17 anni di carcere ciascuno per aver avvelenato a morte sei leoni nel Parco Nazionale Queen Elizabeth. Come ricorda la stampa locale e internazionale, le carcasse di sei leoni sono state scoperte l’anno scorso nel parco dell’Uganda sudoccidentale, facendo notizia in tutto il mondo. Tutti erano stati avvelenati, la testa e le zampe tagliate e le carcasse lasciate ad attirare gli avvoltoi.\n\nA seguito di questo sinistro episodio di bracconaggio, il governo ha avviato una delle indagini più approfondite mai condotte in Uganda sui reati contro la fauna selvatica. Ha offerto una ricompensa di 2.500 dollari per informazioni che portino all’arresto.\n\nUn’unità speciale composta da agenti della Polizia ugandese (Upf), della Forza di difesa popolare dell’Uganda (Updf) e dell’Autorità per la Fauna selvatica dell’Uganda (Uwa) è stata istituita per rintracciare i colpevoli nel tentativo di combattere la scomparsa dei leoni in Africa.\n\nDue uomini sono stati arrestati e hanno ammesso di aver ucciso gli animali. Hanno condotto le forze di sicurezza in un luogo dove sono state trovate le teste di tre leoni nascoste in un albero, mentre un quarto è stato sepolto con 15 zampe sotto lo stesso albero.\n\nDopo l’audizione di 14 testimoni, Vincent Tumuhiirwe, 49 anni, e Robert Ariyo, 40 anni, sono stati riconosciuti colpevoli non solo di aver avvelenato i leoni, ma anche di aver ucciso 10 avvoltoi e di aver cacciato un antilope senza licenza e di essere in possesso di specie protette. I due uomini hanno somministrato ai leoni il Furadan, un pericoloso pesticida chimico usato per proteggere le colture dagli insetti.\n\nIl giudice del processo ha osservato che il Paese riceve enormi somme di denaro in valuta estera dai turisti che vengono a vedere questi animali e che questo denaro viene restituito alle comunità ogni anno sotto forma di ripartizione delle entrate.\n\n“Gli atti di egoismo che portano alla morte dei leoni hanno un forte impatto sulle comunità che circondano i parchi nazionali e sul Paese in generale. Il turismo naturalistico, che rappresenta una parte importante dell’economia ugandese, ne risente. Gli introiti generati dal turismo naturalistico sono condivisi tra le comunità”, ha dichiarato Gladys Kamasanyu, il giudice che ha presieduto la sentenza.\n\nIl vice commissario distrettuale residente Gad Rugaaju Ahimbisibwe ha detto che i sospetti hanno ammesso di aver ucciso i leoni per i loro denti e artigli, un’attività lucrativa per loro. “Ci hanno detto che lo fanno per il commercio. La testa di un leone viene venduta a 10 dollari, il grasso a 15 dollari e gli artigli e il cuore a prezzi variabili”, ha detto.\n\nI leoni sono classificati come specie in pericolo dall’Unione internazionale per la conservazione della natura, che valuta lo stato delle specie in termini di conservazione.\n\nFoto di apertura: Robert Greene da Pixabay",
    "RDC, gli eserciti dell’Uganda e del Burundi sono operativi nelle province orientali": "Una forza militare internazionale di interposizione\n\nDopo mesi di tensione al confine tra la Repubblica Democratica del Congo e il Rwanda, soprattutto nella provincia del Nord Kivu, nello scorso luglio si sono tenuti due summit tra i rispettivi presidenti nella città di Luanda, capitale dell’Angola, il 6-7 luglio e il 20-21 luglio, con l’obiettivo di abbassare la tensione e le violenze. Tra le decisioni assunte dalle delegazioni di Kinshasa e Kigali c’è stato il dispiegamento di una forza militare regionale, come si era già deciso nell’ambito del processo di Nairobi del 21 aprile, per fermare i gruppi ribelli refrattari al processo di pace, dall’M23 all’FDLR e tanti altri, nonché per controllare le manifestazioni anti-MONUSCO, cioè contro i caschi blu dell’ONU, che si sono svolte in diverse città alla fine di luglio.\n\nSebbene non siano state fornite informazioni approfondite sulla composizione, gli obiettivi, le modalità d’ingaggio e la durata di questa forza internazionale, sappiamo che ciascun Paese coinvolto sostiene le spese del proprio contingente, ma anche che, in parte, i costi saranno affrontati dal Fondo speciale che la Comunità degli Stati dell’Africa orientale (EAC) ha istituito per la gestione di questa crisi e dal Fondo per la pace dell’Unione Africana e dall’Unione Europea.\n\nUlteriore informazione è che, su richiesta di Kinshasa, della forza internazionale di interposizione non fanno parte le truppe rwandesi, il cui governo è accusato da tempo di sostenere i guerriglieri ribelli dell’M23, particolarmente attivi negli ultimi mesi nel Nord Kivu congolese.\n\nGli eserciti di Uganda e Burundi in RDC\n\nFin dalla fine del 2021, nella provincia dell’Ituri è presente un contingente delle forze armate ugandesi (UPDF), operativo soprattutto contro i ribelli dell’ADF (Allied Democratic Forces), un gruppo armato ugandese che riunisce movimenti di opposizione al presidente Museveni, fondato nel 1995, ma stanziatosi nelle provincie orientali della Repubblica Democratica del Congo. A metà dello scorso mese di agosto, invece, nella provincia del Sud Kivu è ufficialmente entrato in territorio congolese un battaglione dell’esercito burundese (FDNB), nell’ambito del raggruppamento di forze auspicato dai capi di Stato della Comunità degli Stati dell’Africa orientale, sotto il comando dell’esercito congolese (FARDC). Come dichiarato il 15 agosto dal tenente Marc Elongo, portavoce dell’operazione “Sokola 2 South Kivu”, “il contingente burundese è attualmente di stanza al centro di addestramento di Luberizi e conta oltre 600 soldati”, al fine di raggiungere le unità dell’esercito ugandese che si trovano nelle province dell’Ituri e del Nord Kivu.\n\nSecondo molte voci che si susseguono da mesi, la presenza burundese nel territorio congolese sarebbe in realtà ben più datata, sebbene clandestina, precisamente negli altopiani di Uvira, Fizi e Mwenga, dove diverse milizie locali e straniere si accusano e si scontrano regolarmente, provocando massicci spostamenti di popolazioni e una crisi umanitaria senza precedenti nella regione, come i ribelli RED-Tabara, che un anno fa, nel settembre 2021, lanciarono colpi di mortaio sull’aeroporto di Bujumbura, principale città del Burundi. Allo stesso tempo, i burundesi vengono accusati dalla popolazione congolese di sostenere il gruppo dei Maï Maï Rushaba.\n\nIn base a quanto riferito dai giornalisti indipendenti di “SOS Médias Burundi”, i soldati burundesi sarebbero accompagnati in RDC da esponenti Imbonerakure, ossia da membri della lega giovanile del partito al potere CNDD-FDD: la frontiera verrebbe attraversata nella provincia di Cibitoke, cioè nel Burundi nord-occidentale, guadando il fiume Rusizi, e questo preoccupa gli abitanti delle zone limitrofe. I contadini delle colline circostanti, infatti, dicono di non poter più accedere ai loro campi per paura di essere attaccati dai soldati e dai miliziani di partito governativo. Dal canto suo, il comandante del campo militare di Cibitoke afferma che non sono stati segnalati movimenti di soldati burundesi nella RDC al di fuori di una missione ufficiale.\n\nPreoccupazioni della società civile congolese\n\nPreoccupazioni si diffondono anche nella Repubblica Democratica del Congo, dove la società civile del Sud Kivu esprime dubbi su “questi ingressi ‘ufficiali’ di truppe straniere”, come dichiarato da Jean-Chrysostome Kijana, presidente della Nuova Dinamica della Società Civile: “non fanno altro che accentuare il problema, invece di risolverlo, dato che la maggior parte di questi eserciti annunciati e attesi nell’ambito di questa forza sono già presenti sul suolo congolese da diversi anni, direttamente o indirettamente a sostegno dei vari gruppi armati creati, alimentati e mantenuti da questi stessi Paesi”.\n\nSulla stessa posizione anche il Premio Nobel per la Pace 2018 Denis Mukwege, che su Twitter ha dichiarato che il dispiegamento del contingente burundese “dimostra il fallimento della diplomazia congolese” e “un’ulteriore umiliazione per la nostra nazione”, per cui ha chiesto di porre fine all’ “esternalizzazione della sicurezza” e, di conseguenza, di riformare l’esercito congolese “per renderlo professionale e operativo”.\n\nLe déploiement du contingent 🇧🇮 de #EAC démontre l’échec de la diplomatie 🇨🇩. Une humiliation de + pr notre Nation. Mettons fin à l’externalisation de la sécurité par des Etats déstabilisateurs & oeuvrons à la réforme de notre armée pr la rendre professionnelle & opérationnelle. — Denis Mukwege (@DenisMukwege) August 16, 2022\n\nLe accuse sono diventate più precise alla fine di agosto, quando gli abitanti di Birindiro hanno detto che i soldati burundesi e congolesi avrebbero compiuto dei saccheggi nelle abitazioni, profittando di una ricerca di armi: “Hanno preso tutto quello che trovavano: vestiti, cibo, soldi, telefoni cellulari, pannelli solari…”, hanno dichiarato alcuni residenti. I portavoce di entrambi gli eserciti “non hanno rilasciato” alcun commento.\n\nFinora, il Burundi è l’unico Paese dell’EAC ad aver già dispiegato truppe in RDC, come parte della forza sub-regionale decisa a Nairobi, mentre l’altra collaborazione militare tra gli eserciti ugandese e congolese è stata prorogata di due mesi lo scorso 26 agosto (era stata già prorogata di due mesi lo scorso 1° giugno), proseguendo dunque l’operazione “Ushuja” nei territori di Beni nel Nord Kivu e di Irumu nell’Ituri. Il Generale Maggiore congolese Camille Bombele Luhola, coordinatore delle operazioni congiunte FARDC-UPDF, ha affermato che tutte le principali roccaforti dei ribelli ADF sono state distrutte e conquistate dalle due forze dall’inizio della missione, nel dicembre 2021, per cui, ha proseguito, è fondamentale continuare l’operazione.\n\nContinuano le violenze\n\nLe violenze, tuttavia, non si fermano: dal 25 al 29 agosto i miliziani delle ADF hanno compiuto diversi attacchi proprio nei territori di Beni e di Irumu, tra Nord Kivu e Ituri, uccidendo 44 civili e bruciando case, bici, motociclette e canoe utilizzate lungo il fiume. Tali informazioni sono state raccolte da “SOS Médias Burundi” e confermate da Charles Kisubi, capo-villaggio di Babila-Bakaiko. Nella regione, dunque, la situazione resta molto tesa, come lo è anche nell’area Beni-Mbau, dove la società civile di Mamove afferma sono morti almeno dieci civili in attacchi avvenuti tra il 27 e il 28 agosto nei villaggi di Manzumbu, Maubo, Beu Manyama, anche in questo caso con l’aggiunta di case e motociclette incendiate e diverse persone in ostaggio dei ribelli ADF.\n\nSi contano morti anche a Lweba, nell’Ituri, dove tre sospetti miliziani Mai-Mai del gruppo Mazembe sono tati uccisi e altri sette sono stati catturati durante dei combattimenti con le FARDC avvenuti sabato 3 agosto, pare per impossessarsi delle munizioni dell’esercito regolare.",
    "Bobi Wine: «Terribile quel che accade in Uganda»": "«È terribile quello che succede in Uganda. Sono contento che questo film mostri per la prima volta al mondo occidentale cosa accade davvero in Uganda. E quello che succede da 36 anni. Il presidente Yoweri Museveni è stato molto bravo a dare un’immagine rosea di quello che accade ma c’è una oppressione molto forte. Mentre parlo qui, molti dei miei amici sono stati arrestati dal regime, altri sono spariti, altri sono stati ammazzati». Così al Lido Bobi Wine, il rapper ugandese che durante la dittatura trentennale in Uganda è diventato prima attivista politico e poi deputato, per difendere i diritti di chi non ha una voce, la gente del ghetto.\n\nBobi Wine: ghetto presiden\n\nLa sua storia è raccontata in “Bobi Wine: ghetto president”, il documentario diretto a quattro mani dall’inglese Christopher Sharp e dall’ungandese Moses Bwayo, che passa oggi fuori concorso alla Mostra del Cinema di Venezia.\n\n«È pericoloso – aggiunge Bobi Wine – fare quello che sto facendo ma è ancora più pericoloso non fare niente. Io credo nei miracoli, credo che dobbiamo fare qualcosa per cambiare, per dare voce a chi non ne ha, come la gente del ghetto».\n\nL’Africa trova spazio raramente nell’informazione occidentale “ma il cinema può avere un ruolo fondamentale”, dice John Battsek, il produttore inglese del documentario. «E sono molto grato a Venezia per aver selezionato questo film, perché dopo Venezia tanti altri festival ci stanno invitando i tanti altri Paesi ed è un modo molto efficace di far conoscere questa storia al mondo», aggiunge.",
    "Uganda, accertato un focolaio di Ebola. Il primo da tre anni": "Per offrire una migliore esperienza di navigazione questo sito utilizza cookie anche di terze parti.\n\nChiudendo questo banner o cliccando al di fuori di esso, esprimerai il consenso all'uso dei cookie.\n\nPer saperne di più consulta la nostra Cookie Policy, potrai comunque modificare le tue preferenze in qualsiasi momento.",
    "La grande scommessa dell’Uganda nell’adottare il Kiswahili": "Con circa 200 milioni di persone, il kiswahili è la lingua africana più comunemente parlata, utilizzata in quasi tutti i Paesi della Comunità dell’Africa Orientale ed è una delle lingue ufficiali del blocco, ma poche persone in Uganda la usano.\n\nIl kiswahili, per la prima volta, sarà una materia obbligatoria nelle scuole primarie ugandesi a seguito di una recente decisione del Consiglio dei Ministri, ma è lontano dal diventare una lingua ampiamente parlata e amata nel Paese, dicono gli esperti.\n\nGli esperti del mondo accademico e dei media e i funzionari del Governo che si sono riuniti virtualmente hanno detto che i rinnovati sforzi dell’Uganda per rendere il Kiswahili una delle sue lingue franche non saranno facili, in quanto una serie di sfide potrebbero ostacolare il processo.\n\nIn una discussione su Twitter Space organizzata da Nation.Africa, gli opinionisti hanno detto che le sfide vanno da una lunga storia di odio per la lingua in Uganda a risorse insufficienti che rendono difficile l’apprendimento della lingua.\n\nJulius Baluku, docente di Kiswahili presso l’Università Kyambogo di Kampala, ha detto che l’atteggiamento negativo degli ugandesi nei confronti della lingua è radicato nella storia del suo uso da parte di forze militari e di sicurezza oppressive nei primi anni ’80, che li ha portati ad associarla alla crudeltà e al crimine.\n\n“Lo swahili non sarà più considerato una lingua per teppisti e delinquenti quando i nostri bambini inizieranno a parlarlo liberamente, e la decisione del Consiglio dei Ministri di renderlo obbligatorio nelle scuole primarie costituisce un precedente per la sua crescita in Uganda”, ha detto.\n\nCon la decisione del Consiglio dei Ministri del 5 luglio, l’Uganda ha adottato il Kiswahili come una delle sue lingue ufficiali, lo ha reso una materia obbligatoria nelle scuole primarie e ha ordinato a tutto il Gabinetto e ai legislatori di imparare la lingua.\n\nDennis Mugimba, portavoce del Ministero dell’Educazione, ha detto che i tentativi di rendere il Kiswahili una materia obbligatoria nelle scuole risalgono al 1992, ma non erano stati adottati su larga scala.\n\n“Rendere lo Swahili una materia obbligatoria e passibile di esame nelle scuole primarie e secondarie cambierà le dinamiche, perché anche se è stato inserito nel programma, molte scuole non lo hanno nemmeno incluso nel calendario perché era facoltativo”, ha detto Mugimba.\n\nNon è facile\n\nTuttavia, gli educatori, soprattutto della materia, affermano che insegnare il Kiswahili in Uganda non è ancora facile. Ednah Asiima, insegnante di Kiswahili, ha detto che c’è una carenza di materiale didattico e di insegnanti per la materia.\n\nMugimba ha citato la scarsa diffusione del Kiswahili come materia nelle scuole secondarie, che si traduce in una scarsa richiesta di insegnanti di Kiswahili, ma ha aggiunto che la situazione sta cambiando, in quanto il Ministero ha assunto almeno 1.000 insegnanti in più alla fine dello scorso anno.\n\nMa i problemi del kiswahili in Uganda non riguardano solo le aule e le scuole. Gli esperti hanno detto che alcune persone potrebbero essere riluttanti ad abbracciarlo, temendo che possa cambiare il loro patrimonio culturale e sostituire le lingue locali.\n\nKyewalabye Male, Ministro della Cultura del Regno Buganda, ha detto che l’introduzione del Kiswahili troppo presto nell’educazione dei bambini può interferire con l’apprendimento delle loro lingue indigene.\n\n“A causa dello stigma nei confronti di coloro che parlano lo Swahili e del suo impatto su altre lingue locali che sono anche nel programma di studi, non credo che il Governo avrebbe dovuto renderlo obbligatorio nelle scuole”, ha detto Kyewalabye, che è anche il ministro per la lingua Luganda, la lingua locale più parlata in Uganda.\n\nAlcuni osservatori dicono anche che l’Uganda potrebbe seguire le orme del suo vicino, il Kenya, dove, anche se il kiswahili è la lingua nazionale dal 1964 e la lingua ufficiale dal 2010, la maggior parte degli affari governativi sono condotti in inglese e pochissimi lo parlano correntemente.\n\nBuona volontà politica\n\n“Il Kenya non ha la volontà politica di promuovere l’uso del kiswahili negli affari governativi, ma l’Uganda sembra averla”, ha detto Nuhu Bakari, esperto di kiswahili moderno e giornalista.\n\nIl kiswahili ha avuto origine nelle zone costiere del Kenya e della Tanzania, essendo nato dalla mescolanza tra i commercianti arabi e i bantu che abitavano queste regioni intorno al XVIII secolo.\n\nNel 2021, l’organizzazione culturale delle Nazioni Unite Unesco ha designato il 7 luglio come Giornata Mondiale della Lingua Kiswahili, rendendola la prima lingua africana a ricevere tale riconoscimento dall’agenzia.\n\nTuttavia, la lingua kiswahili sembra essere concentrata solo all’interno dell’Africa orientale, anche se viene insegnata in alcune delle principali università del mondo, come Harvard, e in alcune scuole sudafricane.\n\n“Affinché lo Swahili si diffonda anche nell’Africa settentrionale e occidentale, dobbiamo prima farlo insegnare nelle loro università”, ha detto Baluku.\n\nEnock Matundura, docente di lingua kiswahili presso l’Università di Chuka, nel Kenya centrale: “Nella ricerca di una lingua franca africana, il kiswahili è in cima alla lista, perché è di gran lunga la lingua africana più parlata. Per svilupparci, dobbiamo abbracciare le nostre lingue”.\n\nIn Africa orientale, il kiswahili è ampiamente parlato in Tanzania, Kenya, Ruanda e Burundi, e un suo dialetto è parlato nella Repubblica Democratica del Congo.\n\nIn Tanzania, è la lingua dell’amministrazione e dell’istruzione primaria. Il Burundi ha reso il kiswahili una materia obbligatoria a partire dalla scuola primaria nel 2007, mentre il Ruanda l’ha adottato come lingua ufficiale nel 2017.\n\nViene parlato anche da alcune persone nel sud della Somalia, in Malawi, Zambia, Mozambico, Isole Comore e Sud Sudan.",
    "L’Uganda versa all’Rd Congo 65 milioni di dollari": "Prima guerra del Congo (1998-2003): Museveni paga la prima rata del risarcimento deciso dalla Cpi\n\nL’Uganda versa all’Rd Congo 65 milioni di dollari\n\n(Der Spiegel)\n\nYoweri Museveni al potere in Uganda dal 1986\n\nUna sentenza della Corte penale internazionale (Cpi) aveva condannato, il 10 febbraio scorso, l’Uganda a risarcire la Repubblica democratica del Congo per i danni provocati sul territorio congolese durante le Seconda guerra del Congo (1998-2003).\n\nLa Rd Congo aveva reclamato un risarcimento di 11 miliardi di dollari. La Cpi aveva stabilito invece che riceverà 325 milioni di dollari suddivisi in 5 rate annuali di 65 milioni ciascuna.\n\nLa prima rata è stata versata il 1° di settembre: lo ha reso noto la ministra della giustizia congolese, Rose Mutombo, nel corso del consiglio dei ministri che si è tenuto venerdì scorso a Kinshasa.\n\nLa sentenza aveva precisato che 225 milioni vanno corrisposti per la perdita di vite umane, 40 milioni per la distruzione di beni e 60 milioni per i danni causati alla risorse naturali.\n\nL’Uganda aveva definito la sentenza «ingiusta ed erronea», tanto più che «i due paesi stanno rafforzando le loro relazioni. Il riferimento è al fatto che dal novembre 2021 reparti dell’esercito ugandese stanno collaborando con le truppe congolesi nel nordest del paese, in particolare nell’Ituri, per arginare le azioni dei ribelli delle Forze democratiche alleate.\n\nUna “alleanza” che è stata criticata dai partiti dell’opposizione politica congolese e da ampi settori della società civile, che non hanno dimenticato quanto accaduto nel 1998. Quando gli eserciti di Rwanda, Uganda – che avevano supportato Laurent-Désiré Kabila nel conflitto che aveva posto fine al trentennale regime del maresciallo Mobutu – si rifiutarono di lasciare il territorio dell’Rd Congo.\n\nMuseveni (Kampala) e Kagame (Kigali) già allora avevano precise mire su ampie aree del paese confinante.\n\nFu l’innesco della Seconda guerra del Congo che vide schierati con Kinshasa Angola, Ciad, Namibia e Zimbabwe, mentre a fianco di Uganda e Rwanda si pose il Burundi. Si stima che quella guerra, che si concluse con il ritiro degli eserciti invasori e con la pace di Pretoria, abbia causato direttamente e indirettamente tra i 4 e i 5 milioni di morti.",
    "\"Proteggete i rifugiati sud sudanesi in Uganda da interferenze illecite”: appello del Vescovo di Yei": "AFRICA/SUD SUDAN - \"Proteggete i rifugiati sud sudanesi in Uganda da interferenze illecite”: appello del Vescovo di Yei\n\nrifugiati violenza vescovi lunedì, 29 agosto 2022\n\nJuba (Agenzia Fides) –\"La comunità internazionale rappresentata dall'Alto Commissario delle Nazioni Unite per i rifugiati, dovrebbe prendere atto dei politici che si recano nei campi per imbrogliare i rifugiati\" afferma Sua Ecc. Mons. Alex Lodiong Vescovo di Yei in Sud Sudan, lanciando un appello alle autorità di Kampala e alle organizzazioni internazionali perché proteggano da illecite interferenze i rifugiati sud sudanesi accolti in Uganda.\n\nIn particolare Mons. Lodiong fa riferimento alle visite di alcuni politici sud sudanesi nei campi di accoglienze per cercare di seminare discordia e reclutare combattenti. “Vorrei portare all'attenzione dell'ufficio del Primo Ministro, incaricato dal governo dell'Uganda di prendersi cura dei nostri rifugiati, e della Comunità Internazionale rappresentata dall'UNCHR” dice il Vescovo di Lei. “Se notate un politico o qualche persona che sta portando armi in questi campi, arrestateli e metteteli in prigione. Non ci piace che le persone che portano armi entrano per confondere la nostra gente che si è rifugiata in questo luogo\".\n\nMonsignor Lodiong ha deplorato che alcuni leader dell'opposizione rifugiatisi all’estero sono stati uccisi dai rivali che hanno seguito le loro tracce. Ha chiesto al governo dell'Uganda di non collaborare con il governo del Sud Sudan detenendo i leader dell'opposizione che cercavano rifugio nel loro Paese. “Alcuni dissidenti sono stati anche seguiti nelle città, sono stati arrestati e sono stati uccisi. Speriamo che non ci sia stata alcuna cooperazione da parte del governo dell'Uganda per permettere che queste persone venissero arrestate in quel modo; speriamo di no, perché queste persone si sono recate in Uganda per cercare salvezza” ha detto.\n\nMons. Lodiong ha lanciato il suo appello durante la visita pastorale all'insediamento di profughi di Palorinya, ad Arua, istituito nel dicembre 2016 nel distretto di Moyo, nella regione del Nilo occidentale in Uganda. L'insediamento ospita al momento circa 166.000 rifugiati sud-sudanesi, con una superficie totale di oltre 37 chilometri quadrati ed è attualmente chiuso a nuovi arrivi.\n\n(L.M.) (Agenzia Fides 29/8/2022)\n\nCondividi:",
    "La vacanza di Giulia? In Uganda per aiutare i bimbi": "Cronaca\n\nIl comitato torna all’attacco \"Sulla discarica tutto tace\"\n\n\"Regione e Comuni temporeggiano e non verificano il rispetto delle regole. Ma non bisognava arrivare alla chiusura dell’impianto? Sono anni che aspettiamo\"",
    "“Non so perché” è il nuovo singolo di Uganda": "Il 14 settembre è uscito “Non so perché”, il terzo singolo di Uganda, band piacentina che prende il nome dal soprannome del suo fondatore Matteo Ugazio.\n\n“Non so perché” non ha ritornello, ma solo un flusso di pensieri delicato e toccante, come una lettera spedita a qualcuno che ancora non c’è. Il tema trattato è la solitudine e l’amore. Tutto il brano è impostato come una dedica a un amore che non esiste ed è proprio questo ad accentuare il senso di solitudine. Una ballad pop che con energia ci accompagna nella passeggiata fisica e figurata dell’autore. Si tratta di una poesia musicata. Una dedica scritta da Uganda e lasciata in mano al pubblico.\n\nLa canzone è stata registrata alla fine del 2021 all’Elfo studio grazie al meticoloso lavoro di Daniele Mandelli, è l’unico acustico di tutto il repertorio di Uganda. La delicatezza del brano e il tema effettivamente richiedeva un arrangiamento particolare. Testo musica sono stati realizzati da Matteo Ugazio, cantante, chitarrista e autore del gruppo. L’arrangiamento però ha preso vita grazie al prezioso lavoro del bassista Pierpaolo Palazzo che oltre a suonare la chitarra elettrica ha scritto le raffinate parti di violino e di violoncello, suonati da Gianpiero Del Brocco, e del pianoforte, suonato da Eliana Cruz.\n\nCi racconta Matteo frontman del gruppo:\n\n…suonare “Non so perché” mi emoziona ad ogni concerto, cerco sempre la spontaneità nelle parole ma certi pensieri si posso solo scrivere, certe cose si posso dire solo con l’aiuto della musica… Il giorno in cui mi venne in mente il primo verso, prima di uscire, indossai quelle vecchie scarpe disegnate sulla copertina del singolo e mentre camminavo per i quartieri della periferia della mia città la mia mente prese -letteralmente – il volo”\n\nBiografia\n\nUganda è Matteo Ugazio, piacentino nato nel 1987. Chitarrista e cantante dell’omonimo gruppo interessato alla musica italiana, all’improvvisazione, al jazz e alla musica brasiliana. È anche una band di amici, musicisti professionisti e amatoriali che propongono un repertorio energico e qualche volta malinconico. Uganda sono Matteo Ugazio (voce), Pierpaolo Palazzo (basso), Eliana Cruz (tastiere), Francesco Vincini (chitarra) e Fabio Groppi (batteria).\n\nMatteo Ugazio ha iniziato il suo viaggio nel mondo della musica scrivendo testi e musiche. Il filo conduttore tra le sue opere è il rapporto con il mondo, “volevo raccontare questa confusa e individualista società con una vena nostalgica e una carica sottilmente ironica” afferma il cantautore. Nel 2019 il suo percorso incrocia quello di alcuni musicisti e nasce così la band Uganda. Il primo brano pubblicato è “Aperitivi Lunghi”, una canzone che parla di speranze disattese e sogni infranti. Nel 2022 pubblica il suo secondo singolo “Bunker”. Avvia poi una collaborazione con l’etichetta LaPOP con cui pubblica a settembre dello stesso anno il singolo “Non so perché”, che anticipa quello che sarà il suo primo album ufficiale.\n\nContatti e social\n\nNon so perché\n\nYoutube\n\nFacebook\n\nInstagram",
    "50mila nuovi alberi in Uganda, Finlandia e Canada: il traguardo green della \"Biathlon Climate Challenge\"": "L'IBU ha annunciato che la Biathlon Climate Challenge, promossa da Viessmann, ha raggiunto il suo obiettivo: presto saranno piantati 50mila nuovi alberi in Uganda, Finlandia e Canada. L'iniziativa ha coinvolto in totale 3.677 tifosi provenienti da 40 Paesi diversi, oltre a 8 nomi eccellenti del biathlon: la loro attività fisica è stata monitorata con l'app \"ViMove\" di Viessmann, che ha quindi convertito la distanza percorsa o il tempo di allenamento in... piante.\n\nQueste ultime, come detto, saranno piantate per metà da programmi gestiti da TIST e dai suoi agricoltori in Uganda, e per metà da Viessmann nei progetti di riforestazione dell'azienda in Finlandia e Canada. Un traguardo conseguito in appena 28 giorni, con i fan del biathlon che hanno coperto una distanza complessiva di 654.559 chilometri, per un totale di 10.618 ore di attività fisica.\n\nIl contributo più significativo, si legge nella nota diramata dall'IBU, è arrivato dalla squadra guidata dalla biatleta ceca Marketa Davidova, che ha contribuito a fare del bene al pianeta \"regalandogli\" 11.790 alberi. I tifosi più attivi, invece, si sono riuniti nel team del canadese Jules Burnotte, con un contributo medio di 20 alberi donati da ciascun membro della compagine.",
    "Oltre l’Ubuntu. L’esperienza e le sfide dell’umanismo in Uganda": "L’Africa è sicuramente il continente meno “ateo”, ma che è attraversato a sua volta dalle prime brezze della secolarizzazione e, quindi, anche dalle dure reazioni confessionali e dalla repressione da parte delle autorità. Paolo Ferrarini ne ha parlato con il direttore di UHASSO (Ugandan Humanist Association) Kato Mukasa, attivista per i diritti e la laicità, offrendo una panoramica della situazione sul numero 4/22 di Nessun Dogma.\n\nLaicità, come ben sappiamo, è una parola la cui definizione può essere sfuggente, perché muta a seconda della storia, dei contesti politici, delle varie concezioni di stato e società, e delle particolari sfide e minacce che si trova ad affrontare concretamente nei diversi paesi. È affascinante quindi studiare come questo concetto si declini in realtà lontane dalla nostra, in particolare quando il paesaggio culturale è complesso e in evoluzione. In paesi come l’Uganda, per esempio, l’idea stessa di stato può essere problematica, in quanto modello e prodotto di un passato coloniale ancora non elaborato: non è necessariamente chiaro che cosa renda “ugandesi” un coacervo di popolazioni nilotiche, bantu e centro-sudaniche racchiuse in confini tracciati da potenze straniere, a formare una repubblica presidenziale che ingloba una monarchia tradizionale, quella della tribù dominante dei Buganda, il cui nome distorto dai colonialisti è diventato il nome ufficiale del paese.\n\nInsieme ai modelli di organizzazione politica, l’Uganda ha importato, negli ultimi decenni dell’ottocento, i monoteismi, a partire dall’islam per poi proseguire con le varie denominazioni di cristianesimo. Oggi la popolazione si divide grosso modo fra cattolici (39%), anglicani (32%), musulmani (14%) e pentecostali (11%). Ma naturalmente continuano a esistere e coesistere centinaia di credenze ancestrali e culti di dei associati alle varie tribù, generando sincretismi a volte esilaranti, a volte estremamente pericolosi.\n\nLa guerra civile più brutale e sanguinaria, formalmente ancora non conclusa, è stata scatenata nel nord del paese da Joseph Kony, leader di una setta cristiana fondamentalista con un braccio armato denominato Lra, Lord’s resistance army, noto per rapire bambini e bambine da mandare al macello e/o stuprare in nome di un’utopia cristiana in salsa animista, un regno magico dove questi bambini soldato erano costretti ad atti di sconvolgente violenza, come uccidere i propri genitori, e venivano inviati a compiere attentati terroristici armati di acqua santa come difesa dai proiettili nemici, tattica successivamente dismessa per motivi tecnici.\n\nMa riti tradizionali come la divinazione coesistevano tranquillamente anche con la fede islamica del dittatore Idi Amin, uno psicopatico egomaniaco che tra il 1971 e il ’79 aveva instaurato un regno del terrore, trucidando e vantandosi di consumare le carni dei suoi oppositori. Nei suoi deliri paranoici si rivolgeva a santoni locali per responsi su quali fossero i nemici da prendere di mira, e nel ’72 dichiarò di aver ricevuto istruzioni in sogno direttamente da Dio di espellere tutti gli asiatici dal paese.\n\nQuanto le credenze soprannaturali facciano parte integrante della psiche nazionale è rispecchiato anche nel motto dell’Uganda che, alla faccia della laicità formalmente sancita nella costituzione del 1995, recita: «For God and my country» (Per Dio e la mia patria). Prevedibilmente, gli attacchi alla laicità sono onnipresenti: in molte scuole la preghiera è obbligatoria e per iscriversi può essere necessario indicare la propria affiliazione religiosa, pena la squalifica; per ottenere alcuni lavori è esplicitamente richiesta la raccomandazione del parroco; il parlamento spesso vota leggi che assecondano il sentimento religioso anziché essere basate su argomentazioni di tipo razionale; i partiti politici si dividono lungo le linee di affiliazione religiosa; le associazioni confessionali ottengono sempre più finanziamenti pubblici perché, nelle schiette dichiarazioni del presidente Museveni: «Le religioni aiutano lo stato a tenere sotto controllo le menti dei cittadini, mentre noi possiamo soltanto tenerne sotto controllo i corpi».\n\nEppure ci occupiamo di Uganda perché dal punto di vista dell’agire laico è un paese da tenere d’occhio, essendo diventato negli ultimi decenni l’epicentro di un effervescente attivismo, con la presenza sul territorio di resilienti associazioni femministe, Lgbt+ e umaniste. Nel 2004 Kampala ha persino ospitato la prima conferenza dell’Iheu in Africa col titolo: “Humanist vision for Africa”. All’ultima assemblea generale di Humanists international a Glasgow, incontriamo Kato Mukasa, direttore di Uhasso (Ugandan humanist association) a cui fanno riferimento ben 30 organizzazioni e 15 scuole umaniste. Kato è un avvocato che da 20 anni dedica la carriera ai diritti degli emarginati, ed è stato membro del direttivo della stessa Humanists international. Nel 2007 ha fondato la Humanist association for leadership, equity and accountability (Halea) un’associazione impegnata nella promozione del pensiero critico e dei diritti umani, con dibattiti mensili dove possono confrontarsi credenti e non credenti.\n\n«Purtroppo – esordisce Kato – in queste settimane mi vedo costretto a cercare asilo politico, perché dopo la pubblicazione del mio ultimo libro, Stolen legitimacy, sono nei guai con il governo ugandese. Già in passato sono stato vittima di aggressioni anonime per il mio attivismo. Per esempio, nel 2014 mi hanno bruciato l’auto. Ma questa volta mi stanno cercando per aver criticato la dittatura militare di Museveni e gli effetti devastanti che sta avendo sulle istituzioni e sull’economia del paese dopo 36 anni ininterrotti di malgoverno. Rischio l’arresto. Nel frattempo, questo periodo di esilio mi ha dato modo di pubblicare un altro libro, Song of an infidel, che avevo scritto nel lontano 2008. All’epoca avevo troppa paura delle conseguenze che avrei subito per un libro sull’esperienza di essere ateo e libero pensatore in Uganda. È il mio settimo libro. Ritengo essenziale questo lavoro di pubblicazione, perché c’è bisogno di voci critiche, dissidenti, che non abbiano paura di informare, attaccare i tabù e denunciare come e perché milioni di persone in Africa sono succubi della religione, al punto da dedicare più tempo ed energie al culto che al lavoro.»\n\n«Su quali aspetti si concentra l’impegno delle associazioni umaniste in Uganda?»\n\n«I problemi del paese sono numerosi. Una vittoria importante che abbiamo ottenuto nel 2006 è stata la messa al bando delle punizioni corporali nelle scuole, e ancora, nel 2010, della mutilazione genitale femminile. Ma resta moltissimo lavoro da fare per la tutela dei diritti della donna. In primo luogo, le donne non hanno diritto alla proprietà terriera. In secondo luogo, il patriarcato è causa di situazioni degradanti, come la poliginia o il fatto di dover accettare molestie sessuali per ottenere un posto di lavoro, e poi esiste un forte stigma sulla prostituzione. È anche illegale per una donna restare incinta al di fuori del matrimonio, con conseguenze tragiche sull’emarginazione di questi membri della società. Siamo anche al fianco di donne accusate di stregoneria e degli individui affetti da albinismo, vittime di un pericoloso retaggio di superstizione. Sono tutte leggi che sfidiamo attraverso le nostre campagne e in parlamento».\n\n«Anni fa l’Uganda è balzata agli onori delle cronache internazionali per uno scandalo che ha colpito la comunità Lgbt+. Un tabloid ugandese, il Rolling Stone, aveva pubblicato nomi e foto di 100 persone accusate di essere omosessuali, facendo esplicito appello alla loro esecuzione sommaria. Fra questi c’erano noti attivisti come David Kato e Kasha Navagasera. Nonostante le associazioni abbiano vinto una causa contro la rivista, David Kato è stato rintracciato e ucciso. Come vi muovete nella lotta contro l’omofobia, in circostanze così violente?»\n\n«L’omosessualità è un tema a cui sono particolarmente sensibile, perché ho un fratello gemello gay che ha dovuto lasciare il paese nel 2018. In quegli anni, 2012-2013, su pressione dei gruppi religiosi, i pentecostali in particolare, è stata discussa e approvata una terribile legge omofoba, l’Anti-homosexuality act. In pratica, se un insegnante fosse venuto a conoscenza del fatto che uno studente era gay sarebbe stato tenuto a denunciarlo e farlo arrestare. Lo stesso avrebbero dovuto fare medici o avvocati con pazienti e clienti gay. Persino i genitori avrebbero dovuto denunciare i figli gay. E la legge invocava per questi soggetti la pena di morte. Noi abbiamo fatto campagne informative e siamo andati in tribunale per sfidare la legge. Alla fine, per fortuna, la legge è stata dichiarata incostituzionale dalla corte suprema, ma per un cavillo tecnico, non per questioni di merito. L’odio nei confronti della comunità Lgbt+ era feroce, in quel periodo. Per il solo fatto di aver seguito questa causa, io stesso sono stato tacciato di immoralità e ho perso diversi clienti e contratti. Il fatto è che in Africa circolano tantissime assurde teorie della cospirazione sull’omosessualità.\n\nTeorie secondo cui ai ragazzi verrebbe insegnato a essere gay, o verrebbero pagati per i loro comportamenti sessuali… La prevalente vulgata panafricana poi, sostiene che l’omosessualità sia un costume importato dai bianchi. L’ironia e l’evidente contraddizione di questo argomento è che la legge antisodomia presente nel nostro codice penale è di origine coloniale, essendo basata sulla Section 377 del codice penale britannico dell’epoca, che recita: «Chiunque abbia volontariamente rapporti carnali contro l’ordine naturale con qualsiasi uomo, donna o animale sarà punito con la reclusione a vita o per un periodo fino a 10 anni».\n\nCom’è quindi possibile che chi ci ha imposto una legge omofoba ci abbia allo stesso tempo imposto l’omosessualità? La realtà non potrebbe essere più diversa. Come documento in una serie di video e in un libro dedicato a smontare questi miti, l’omosessualità è storicamente attestata in Uganda e in molti altri paesi africani prima dell’arrivo del colonizzatore. Per esempio, re Mwanga era notoriamente omosessuale, e aveva rapporti con i servitori alla sua corte. Accerchiato dai missionari cristiani a cui opponeva forte resistenza, nel 1885 arrivò a bruciare vivi una ventina di giovani neoconvertiti che avevano rifiutato di sottostare ai suoi desideri, dopo avere “appreso” dai missionari che fare sesso con il re era un atto immorale. Ma si possono anche citare i soldati zulu del Sud Africa, che asserivano la propria mascolinità sostituendo le donne con dei giovani ragazzi: il comandante Nongoloza Mathebula ordinò addirittura che i suoi soldati si astenessero completamente dalle donne per portarsi in missione soltanto i loro ragazzi-moglie. O ancora, in Ghana esistevano forme di convivenza fra sole donne. Tutto questo non è stato importato dall’occidente. Certo, gli omosessuali erano spesso considerati elementi “inutili” della società, ma non per questo venivano puniti, né tanto meno messi a morte.»\n\n«Enfatizzi sempre molto l’importanza dell’istruzione. Mi parli delle scuole umaniste attive nel paese?»\n\n«I primi progetti risalgono già alla metà degli anni ‘90, con le scuole Isaac Newton high school, Mustard seed and Fair view secondary school. Sono istituti situati prevalentemente in zone rurali, perché lo scopo è quello di dare accesso all’istruzione anche ai bambini più svantaggiati. Ciò significa che queste scuole, rispetto agli istituti privati religiosi, operano in perdita, e hanno costantemente bisogno di finanziamenti da parte delle associazioni umaniste internazionali. Oltre a materie volte all’orientamento professionale, insegniamo valori come il pensiero critico, i diritti umani, la consapevolezza ambientale, l’etica, l’umiltà, e ad avere una prospettiva globale. Insegniamo religioni comparate e appendiamo messaggi umanisti nei nostri campus. Formiamo anche celebranti umanisti.\n\nIo sono cofondatore del Pearl vocational training college, dove accogliamo soggetti vulnerabili e marginalizzati, come orfani positivi all’hiv, bambini indigenti, donne vedove o abbandonate, ragazze madri criminalizzate per essere rimaste incinte fuori dal matrimonio, e altre categorie di persone perseguitate per essere “immorali”, come i membri della comunità Lgbt+. A tutte queste persone diamo la possibilità di ricevere un’istruzione laica. La nostra filosofia è insegnare a porre domande essenziali, nel rispetto del metodo scientifico. Non siamo in guerra con Allah, Dio o gli dei, quindi non spingiamo gli studenti a ripudiare le loro credenze, li aiutiamo solo a capire come funzionano le religioni, incoraggiando il pensiero libero e critico, senza imporre dogmi. Crediamo che stimolando gli studenti a ragionare, le abilità pratiche che apprenderanno dentro e fuori dall’aula consentiranno loro di vivere meglio e dare un contributo positivo alla comunità.»\n\n«La filosofia umanista può essere considerata un altro prodotto di importazione occidentale?»\n\n«Esiste una versione africana dell’umanismo. Si chiama Ubuntu, un termine che significa semplicemente essere “umano”. Letteralmente, c’è chi lo traduce come «io sono poiché noi siamo», esprimendo quindi l’idea di un legame universale, qualcosa di condiviso da tutta l’umanità. La differenza, rispetto al concetto moderno di umanismo è che l’Ubuntu è comunque espressione di una spiritualità di tipo religioso. Certo, come attivista umanista vengo spesso accusato di essere anti-africano, o anti-nero. Ma a queste persone rispondo che io sono soltanto anti-stupidità. E non mi faccio remore a usare la parola “arretrato”. Penso che quando ci odiamo e ci uccidiamo a vicenda nel nome di dei inesistenti, siamo arretrati.\n\nE questo va detto. Quando vuoi avere dieci mogli, sei arretrato. Quando vuoi impedire alle donne di avere delle proprietà, sei arretrato. Quando chiedi la pena di morte per chi ama in modo diverso da te, sei arretrato. L’Uganda è un paese ricchissimo di risorse. Perché allora siamo così poveri? Perché non usiamo la ragione. Lasciamo che siano dei immaginari a fare i ragionamenti per noi. Mettiamo questi dei prima di tutto. Ma se anch’io lo avessi fatto, se avessi portato mio figlio in chiesa a ricevere un po’ di acqua benedetta quando ha cominciato a soffrire di diabete, a quest’ora sarebbe morto e sepolto. Perché queste sono le conseguenze reali della religione, in Africa. La religione ci uccide. Ci spezza. E ci divide.»\n\nPaolo Ferrarini\n\nApprofondimenti\n\nPer leggere tutti i numeri della rivista associati all’Uaar, abbonati oppure acquistala in formato digitale."
}