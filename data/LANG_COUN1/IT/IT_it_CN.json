{
    "Cina: decrescita (in)felice": "Yuan for all\n\nOggi la banca centrale cinese ha annunciato l’obbligo di mantenere una riserva di capitale per tutte le banche che “giocano” sui mercati valutari, cioè quelli in cui si scambiano valute diverse. Si tratta di fatto di un dazio (fissato al 20% del valore delle “scommesse”) sulla vendita di valuta estera, che renderà più costoso per gli investitori cinesi scommettere contro la loro stessa moneta.\n\nL’obiettivo è sostenere lo yuan sui mercati, dopo che venerdì scorso ha raggiunto il valore più basso da inizio pandemia, scivolando verso i livelli della crisi finanziaria del 2008.\n\nE la discesa non sembra arrestarsi.\n\nCrescita consumata\n\nUna svalutazione dal duplice effetto: se da una parte rende più appetibili le esportazioni, dall’altra riduce il potere d’acquisto dei cittadini cinesi. L’opposto del modello di sviluppo che Xi vorrebbe per la sua Cina, basato sui consumi interni di una classe media sempre più ricca. Ma che, se prima della pandemia permetteva all’economia cinese di crescere tra il 6 e l’8%, nei primi otto mesi di quest’anno ha invece registrato un misero +0,5%.\n\nNon a caso, già nel 2015 e nel 2018, la banca centrale cinese era intervenuta a difesa di yuan e consumi, alzando la riserva di capitale da zero al 20%. Ma, rispetto ad allora, Pechino deve ora fare i conti con l’aggressiva politica monetaria della Fed che (rialzando i tassi molto rapidamente) le “rema contro”.\n\nEffetto domino\n\nLe esportazioni cinesi “cheap” sono state a lungo il pomo della discordia tra Washington e Pechino. Ma oggi la Casa Bianca sa di non poter chiedere alla Cina miracoli. In fondo quasi tutti i Paesi sono costretti o a seguire i rialzi della Fed, o a subire deprezzamenti (e fughe di capitali).\n\nIl Giappone, ad esempio, è dovuto intervenire per sostenere lo yen per la prima volta dal 1998. Una sorte simile è toccata all'India, che per proteggere la rupia sta dando fondo alle sue riserve valutarie. Così Xi, che si avvicina a grandi passi a un Congresso che dovrebbe “santificarlo”, ha le armi spuntate. E, forse proprio per questo, cresce la paranoia di sentirsi esposto agli attacchi dei critici.\n\nSarà questa la ragione dietro alle notizie di purghe eccellenti?",
    "Elezioni, Cina: 'Il nuovo governo abbia politica pragmatica' - Mondo": "Cina e Italia \"sono partner strategici globali e lo sviluppo sano e stabile delle relazioni bilaterali è nell'interesse di entrambe le parti: ci auguriamo che il nuovo governo italiano continui ad aderire a una politica positiva e pragmatica nei confronti della Cina, collaborando con la parte cinese, sostenendo lo spirito di rispetto e di fiducia reciproca\". Così il portavoce del ministero degli Esteri Wang Wenbin, in merito alle elezioni parlamentari italiane vinte dalla coalizione di centrodestra.\n\nLa Cina esorta \"le persone rilevanti in Italia\" a riconoscere \"l'elevata sensibilità della questione di Taiwan\", evitando di inviare \"segnali sbagliati\" alle forze secessioniste, ha detto ancora il portavoce del ministero degli Esteri Wang Wenbin sulle critiche rivolte a Pechino in un'intervista scritta della scorsa settimana dalla leader di Fratelli d'Italia, Giorgia Meloni, sulle politiche assertive verso Taipei. Il principio della 'Unica Cina', con Taiwan parte integrante, è \"universalmente riconosciuto a livello internazionale\" ed è \"il fondamento politico alla base di chi decide di avere rapporti\" con la Repubblica popolare.",
    "Con due nuove premier, un G7 più “falco” sulla Cina": "Con Liz Truss e Giorgia Meloni il G7 potrebbe assumere una postura ancor più netta nel confronto tra Occidente e Cina. Il tutto, sotto la guida di Joe Biden. A un mese dal ventesimo congresso del Partito comunista cinese, l’evento che dovrebbe incoronare per la terza volta Xi Jinping come leader e definire la nuova politica estera di Pechino, il presidente statunitense è tornato a ribadire che che le forze statunitensi difenderanno Taiwan da un’eventuale attacco cinese. Alla domanda della CBS se le truppe statunitensi avrebbero difeso Taiwan, ha risposto “sì”, se si fosse trattato di “un attacco senza precedenti”. La prossima riunione dei leader del G7 potrebbe essere un punto di snodo cruciale. Si terrà in Giappone, dove il governo ha allo studio un incremento delle spese militari per i prossimi cinque anni, per una somma che supera i 40.000 miliardi di yen (circa 288 miliardi di euro), per “rafforzare i fondamentali” della capacità difensiva del Paese alla luce dell’espansione militare in Cina, oltreché della minaccia nucleare e del programma missilistico nordcoreani.\n\nCome raccontato su Formiche.net, la neo premier del Regno Unito ha adottato la linea dura nel confronto con Pechino durante i suoi due anni da ministra degli Esteri. Un approccio che difficilmente cambierà ora che è al numero 10 di Downing Street a giudicare da alcune scelte in ruoli cruciali come James Cleverly promosso a sua successore al Foreign Office e Tom Tugendhat sottosegretario alla Sicurezza all’interno dello Home Office. “Tutti i nostri alleati devono assicurarsi che Taiwan sia in grado di difendersi da sola, e questo è molto, molto importante”, ha detto Truss in un’intervista alla CNN rispondendo a una domanda sull’impegno britannico a seguire l’alleato statunitense nella difesa militare dell’isola in caso di attacco da parte della Cina.\n\nSebbene Fratelli d’Italia abbia una visione sui diritti diversa da quella che caratterizza Taiwan, la leader Meloni ha investito nei rapporti con Taipei – e dunque in una linea critica con la Cina – nel tentativo di occupare uno spazio vuoto, marcando distanza dalla Lega di Matteo Salvini e rassicurando gli Stati Uniti sul suo atlantismo. Non è un caso la dura reazione dell’ambasciata cinese a Roma dopo l’intervista di Meloni all’agenzia taiwanese Cna in cui ha promesso che che con un governo di centrodestra “è certo che Taiwan sarà una questione fondamentale per l’Italia” e ha bollato come “inaccettabili” le minacce della Cina all’isola. Non è un caso neppure l’“augurio” di Pechino – se si può definire così – che il nuovo governo italiano “continui ad aderire a una politica positiva e pragmatica nei confronti della Cina, sostenga lo spirito di rispetto reciproco, la fiducia reciproca, il vantaggio reciproco e risultati vantaggiosi per tutti”. Tradotto: Pechino auspica che Roma consideri la questione Taiwan come “affari interni della Cina”.\n\nNei giorni scorsi, in occasione dell’Assemblea generale delle Nazioni Unite riunitasi a New York, Annalena Baerbock, ministra degli Esteri della Germania, presidente di turno del G7, ha rilasciato una dichiarazione a nome dei Sette e dell’Alto rappresentante dell’Unione europea per gli affari esteri e la politica di sicurezza sottolineando spiegando che le posizioni su Taiwan, “compresa la politica ‘Una Cina’, non sono cambiate” ma ribadendo “l’opposizione a modifiche unilaterali dello status quo” (cioè di operazioni militari cinesi contro Taiwan).\n\nLa dichiarazione di Antony Blinken, segretario di Stato americano, dopo le elezioni italiane sembra un messaggio chiaro all’Italia nella sfida contro le autocrazie. “Siamo lieti di lavorare con il governo italiano su obiettivi condivisi: sostenere un’Ucraina libera e indipendente, tutelare i diritti umani, creare un futuro economico sostenibile. L’Italia è un alleato vitale, una democrazia forte, un partner prezioso”, ha spiegato. Spesso dietro alle formule sui diritti umani e sull’economia sostenibile si cela un unico obiettivo: rilanciare i valori occidentali e offrire al resto del mondo una soluzione alternativa rispetto ai piani investimenti cinesi dietro i quali si possono nascondere dipendenze economiche e politiche.",
    "Al Congresso del Pc cinese sono quasi 2.300 i delegati e c'è Xi": "AGI - Sono 2.296 delegati al prossimo Congresso nazionale del partito, che si aprirà il 16 ottobre prossimo a Pechino: ci sarà il presidente in carica Xi Jinping. La lista dei delegati è stata pubblicata dall'agenzia Xinhua, e l'inserimento di Xi sembra smontare le voci che si sono rincorse sulla sorte del leader cinese negli ultimi giorni, dopo le condanne a morte con sospensione della pena - equivalenti a un ergastolo senza possibilità di sconti di pena - inflitte a un ex vice ministro della Pubblica Sicurezza e a un ex ministro della Giustizia, Sun Lijun e Fu Zhenghua, accusati di corruzione.\n\nNell'annuncio della lista dei delegati al Congresso, l'agenzia Xinhua sottolinea che gli eletti a partecipare all'evento politico del mese prossimo \"devono aderire al pensiero di Xi Jinping sul socialismo con caratteristiche cinesi per una nuova era\" come primo requisito, e successivamente \"alla Costituzione del partito, alla sua natura e al suo scopo, sostenere e rafforzare la leadership generale del partito, promuovere pienamente la democrazia interna al partito e seguire rigorosamente i requisiti del Comitato Centrale\", l'organo decisionale a base più ampia del partito, quando il Congresso non è in sessione.\n\nI delegati, aggiunge l'agenzia di stampa cinese, \"soddisfano le condizioni stabilite dal Comitato Centrale, hanno un'elevata qualità ideologica e politica, un buono stile di lavoro e una forte capacità deliberativa, hanno ottenuto risultati evidenti nelle loro posizioni e sono membri eccezionali del Partito Comunista\".\n\nLe voci sulla sorte di Xi - circolate sui media indiani, tra cui quelle di un suo arresto e che sia in atto un colpo di Stato nel Paese - si sono rincorse sul web durante il fine settimana, nonostante un'assenza di segnali chiari riguardanti la sorte del presidente, che da giorni non appare in pubblico dopo il ritorno in Cina dal summit della Shanghai Cooperation Organization di Samarcanda, in Uzbekistan.\n\nAl centro delle speculazioni c'è un generale dell'Esercito Popolare di Liberazione, Li Qiaoming, che avrebbe sostituito Xi nella carica di presidente della Commissione Militare Centrale, l'organo di comando delle Forze Armate. Li, nato nel 1961, è membro del Comitato Centrale del partito, sarebbe in corsa per un posto nella stessa Commissione Militare Centrale, che vede diversi attuali membri prossimi alla pensione in vista del rinnovo della classe dirigente al Congresso del mese prossimo, e viene considerato un sostenitore della linea di Xi riguardante l'aumento del controllo del partito sull'esercito.\n\nIl Congresso del Pcc del mese prossimo è un appuntamento particolarmente sensibile per Xi, che si candida a un terzo mandato consecutivo alla guida del partito. Dal Congresso è poi attesa una modifica alla Carta Fondamentale del partito che punterebbe, secondo l'opinione di diversi osservatori, a elevare ulteriormente lo status del segretario generale.\n\nLe speculazioni sulla sorte di Xi sono state riprese anche da critici della leadership cinese all'estero: nonostante un'assenza di notizie ufficiali sui media statali cinesi, c'è chi ipotizza che qualcosa di insolito stia accadendo. Per avere un quadro più chiaro sulla situazione, comunque, occorrerà attendere ancora qualche giorno, come fa notare Bill Bishop, autore della newsletter Sinocism, e osservatore di lungo coso e tra i più accreditati della scena politica cinese: in occasione delle festività legate al 1 ottobre, anniversario della fondazione della Repubblica Popolare Cinese, è attesa un'apparizione di Xi, della cui attività pubblica, prima di allora, non c'è traccia. Al più tardi, per dissipare ulteriori dubbi, la data a cui fare riferimento è quella del 9 ottobre, quando si aprirà il settimo plenum del Comitato Centrale del partito, l'ultimo prima dell'apertura del Congresso, la domenica successiva.\n\nIntanto, i media cinesi riportano la stesura di una prefazione di Xi, di prossima pubblicazione, per opere di letteratura raccolte nella Biblioteca della Rivitalizzazione dal titolo \"andare avanti sulla strada del rinnovamento nazionale\", concetto da lui stesso introdotto alla fine del 2012, all'inizio del suo primo mandato come segretario generale del Pcc: nella prefazione, Xi sottolinea l'importanza di costruire un Paese socialista moderno, e di imparare la lezione della storia, riporta l'agenzia Xinhua, di \"riflettere sul passato, guardare al futuro e\", ovviamente, \"continuare sulla strada del rinnovamento nazionale\".",
    "Stiamo spingendo il Sud del mondo nelle braccia della Cina — L'Indro": "Pechino è in lizza per il ruolo di leadership tra questi Paesi e si sta facendo strada. Washington è abbastanza agile da apportare modifiche alla sua politica estera e più in generale alla sua visione del mondo e della storia?\n\nCina\n\nEcco come gli Stati Uniti e il resto dell’Occidente stanno spingendo il Sud del mondo tra le braccia della Cina\n\nStati Uniti, Cina, Pacifico, Sud del mondo, G7, BRICS\n\nAkhil Ramesh/Responsible Statecraft\n\nAll’inizio di questo mese, i leader di tutto il mondo hanno espresso le loro condoglianze alla famiglia reale britannica per la morte della regina Elisabetta II. E le persone, principalmente nel mondo occidentale, hanno pianto la sua scomparsa.\n\nNel sud del mondo e nel nord, professori di studi postcoloniali, storia e antropologia hanno scelto di rinfrescare i ricordi delle persone sulla colonizzazione e la brutalità dell’impero britannico, portando allo scontro tra i due gruppi sui social media. Il dibattito incarna non semplicemente le differenze nelle letture della storia tra l’Occidente e il Sud del mondo, ma un fenomeno più ampio che colpisce la politica estera americana e occidentale.\n\nLa sfida perenne con le teorie delle relazioni internazionali negli Stati Uniti è la visione lineare degli affari esteri e, di conseguenza, il processo decisionale unilaterale. Analisti, think tank e responsabili politici a Washington e New York tendono a formulare politiche basate sulla loro comprensione o assunzione dei bisogni della popolazione globale, cioè se scelgono di includere i bisogni della popolazione globale nel loro processo decisionale.\n\nUn intruglio attraverso questa linea di pensiero è la frattura del mondo da parte dell’Amministrazione Biden in due campi di democrazie e autocrazie. Non ci può essere un’inquadratura del mondo più disconnessa di quella dicotomia. I privilegi che derivano da una democrazia pienamente funzionante, come la libertà di parola, di espressione e di pensiero, non sono necessariamente i bisogni delle società del Sud del mondo, quanto piuttosto un desiderio.\n\nQuesta potrebbe essere una novità per molti a Washington, ma ancora oggi molti in America Latina, Africa subsahariana, Asia e persino nell’Europa orientale, lottano per soddisfare le necessità di base alla base della piramide della ‘gerarchia dei bisogni‘ di Maslow: bisogni fisiologici (aria, acqua, cibo, riparo, vestiario) e bisogni di sicurezza (occupazione, risorse, salute, proprietà). I leader del G-7, nel frattempo, promuovono bisogni di stima vicini ai vertici, come la libertà e il rispetto di sé.\n\nUn funzionario keniota lo ha riassunto bene, dicendo: «quando un leader britannico viene in visita, riceviamo una conferenza; quando un leader cinese viene in visita, otteniamo un ospedale».\n\nGli Stati Uniti devono ricalibrare la loro politica estera. Un esempio calzante è la risposta di Paesi come Russia, Cina e India alla pandemia di COVID-19. Sono stati i primi a fornire vaccini ai Paesi del Sud del mondo. Quando gli Stati Uniti sotto Trump avevano divieti di esportazione, i vaccini cinesi e indiani hanno raggiunto i Paesi nel cortile di casa degli Stati Uniti.\n\nPrendi il caso delle ultime iterazioni degli incontri BRICS e G-7. I membri del G-7 che non indossano la cravatta, hanno fatto più notizia negli Stati Uniti rispetto ai membri dei BRICS che proponevano alternative al dollaro USA per il commercio, aumentando la cooperazione sull’energia ed espandendo il gruppo per includere più Nazioni del Global Sud.\n\nNel frattempo, da quando il mondo occidentale ha scatenato sanzioni unilaterali contro la Russia, la scorsa primavera, il mondo in via di sviluppo ha costantemente espresso preoccupazione per il loro impatto sulle loro economie. L’aumento dei prezzi del greggio, dei fertilizzanti e dei cereali ha un impatto diretto sulla vita di miliardi di persone nel sud del mondo. Mentre il G-7 stava deliberando su modi efficaci per sconfiggere la Russia, il mondo in via di sviluppo aveva maggiori preoccupazioni nel mettere il cibo in tavola e nel mantenere illuminate le case e gli ospedali.\n\nConfrontate ciò con il G-7 e, in particolare, con la risposta di Biden all’aumento dei prezzi: «i prezzi del gas naturale rimarranno alti fino alla vittoria dell’Ucraina». Questa disconnessione con le esigenze del Sud del mondo potrebbe essere sfruttata bene dalla Cina, che sta attivamente cercando il mantello di leadership di questa parte del mondo.\n\nAttraverso AIIB, SCO, BRI e ora BRICS, la Cina e attraverso alcuni forum, la Russia, stanno coinvolgendo il mondo in via di sviluppo e risvegliando preoccupazioni dormienti come gli effetti a lungo termine del colonialismo, ed educando il mondo in via di sviluppo sul presunto disprezzo da parte dell’Occidente dei loro bisogni. Questo messaggio è ben accolto da non pochi se non molti Paesi poveri.\n\nSulla base dell’interesse espresso dalle Nazioni nell’adesione ai BRICS, non sarebbe una sorpresa se un giorno la Cina cercasse di utilizzare le Nazioni insulari e i territori delle Nazioni occidentali nel Pacifico per orchestrare una ‘primavera insulare‘ che essenzialmente proverebbe a rovesciare o attivamente protestare contro la presenza occidentale.\n\nIl caso delle Isole Salomone dovrebbe servire da lezione per il mondo occidentale da attribuire al vecchio detto ‘prevenire è meglio che curare’. Approcci reazionari di politica estera come gli Stati Uniti che ospitano i leader delle Isole del Pacifico al Forum delle Isole del Pacifico alle Hawaii il 13 settembre, mesi dopo che la Cina ha raggiunto un partenariato per la sicurezza con le Isole Salomone, mostra che queste misure sono semplicemente una risposta alle aperture della Cina nella regione.\n\nA differenza dell’Unione Sovietica nell’era della Guerra Fredda, la Cina oggi ha trilioni di capitali da investire in tutto il mondo attraverso la sua Belt and Road Initiative. Pechino offre alle economie in via di sviluppo un rapido accesso al capitale e alle infrastrutture come strade, ponti e porti. I benefici economici e sociali di questi progetti variano da Paese a Paese, con un malcontento sporadico, ma non diffuso, che circonda l’iniziativa nel Sud del mondo.\n\nLa Cina è la più grande Nazione commerciale del mondo e controlla le catene di approvvigionamento di diversi settori vitali per la sicurezza nazionale degli Stati Uniti. Inoltre, secondo i rapporti, Pechino prevede di aumentare la sua presenza militare nel Mar Cinese Meridionale e in Paesi come Iran, Pakistan e Guinea Equatoriale. Ancora più importante, la Cina sta gareggiando per il ruolo di leadership del Sud del mondo e si sta facendo strada, non solo nei Paesi che hanno una controversia con il mondo occidentale, come Iran e Argentina, ma molti altri nel mondo in via di sviluppo attraverso un cameratismo e una solidarietà di sfide esistenziali condivise.\n\nPer affrontare queste molteplici sfide, gli Stati Uniti dovrebbero utilizzare l’arte di governo economica, la diplomazia e il soft power strategico rispetto al potere militare convenzionale.\n\nIn primo luogo, la politica economica americana dovrebbe imperniarsi su tre tipi di shoring: friend shoring, onshoring e nearshoring, che ridurranno l’eccessiva dipendenza dell’America dalla Cina per beni e servizi vitali, aumentando al contempo le opportunità economiche per gli alleati e i vicini americani.\n\nCome estensione, gli Stati Uniti dovrebbero aiutare a fornire strade, ponti e ospedali ai Paesi che hanno un disperato bisogno.\n\nIn secondo luogo, la diplomazia dovrebbe costituire il dialogo e il sostegno delle istituzioni civili che aiutino nell’obiettivo di conquistare amici su misure antagoniste di cambio di regime. Inoltre, Washington dovrebbe includere i Paesi in via di sviluppo nel processo decisionale, in particolare su decisioni che potrebbero avere un impatto ad ampio raggio sulle loro economie e società, come sanzioni e accordi di sicurezza.\n\nInfine, il soft power strategico dovrebbe essere attuato attraverso iniziative di diplomazia pubblica, maggiori scambi accademici con i Paesi delle isole del Pacifico e di altre parti del mondo in via di sviluppo.\n\nMentre gli Stati Uniti fanno il perno verso l’Asia, coinvolgono le Nazioni insulari del Pacifico e altre Nazioni nel più ampio Sud del mondo, dovrebbero fare uno sforzo concertato per leggere la storia attraverso il prisma delle persone della regione e adottare una politica estera più egualitaria che risponde ai loro bisogni. In caso contrario, troveranno presto il mondo in via di sviluppo nelle braccia della Cina.",
    "I media cinesi raccontano \"il governo più a destra della storia d'Italia\" e sottolineano le \"incertezze dell'Europa\"": "I media cinesi raccontano \"il governo più a destra della storia d'Italia\" e sottolineano le \"incertezze dell'Europa\" dal nostro corrispondente Gianluca Modolo\n\nXi Jinping (ansa)\n\nIl Global Times: \"Nell'Unione europea si teme una reazione a catena\". Sottotraccia il confronto con la \"stabilità\" di Pechino\"",
    "Taiwan, il ministro degli Esteri della Cina: “Chi si oppone alla riunificazione sarà schiacciato dalla storia”": "Il capo della diplomazia cinese ha ricordato che “181 Paesi, nello stabilire relazioni diplomatiche con Pechino, riconoscono che esiste una sola Cina nel mondo, che Taiwan è parte della Cina e che il nostro governo è l’unico rappresentante legittimo di tutta la Cina”\n\nQualunque movimento voglia ostruire la “riunificazione” della Cina con Taiwan “è destinato a essere schiacciato dalle ruote della storia”. Lo ha dichiarato il ministro degli Esteri di Pechino, Wang Yi, nel suo intervento all’Assemblea generale delle Nazioni Unite. Il capo della diplomazia cinese ha ricordato che “181 Paesi, nello stabilire relazioni diplomatiche con Pechino, riconoscono che esiste una sola Cina nel mondo, che Taiwan è parte della Cina e che il nostro governo è l’unico rappresentante legittimo di tutta la Cina”. Secondo Wang, “ogni tattica volta a interferire negli affari interni della Cina è destinata a incontrare la forte opposizione di tutti i cinesi”.\n\nGli Stati Uniti stanno inviando messaggi “molto sbagliati e pericolosi” su Taiwan. È quanto ha detto il ministro degli Esteri cinese Wang Yi al segretario di Stato Usa, Antony Blinken, secondo il resoconto che la diplomazia di Pechino ha fornito oggi dell’incontro di ieri a New York a margine dell’Assemblea generale delle Nazioni Unite. Wang ha avvertito l’interlocutore che quanto più le “attività indipendentiste” a Taiwan s’intensificheranno, tanto più difficile sarà arrivare a una soluzione pacifica. Secondo il capo della diplomazia di Pechino, attraverso la questione di Taiwan gli Stati Uniti “stanno cercando di minare la sovranità e l’integrità territoriale della Cina”.\n\nDa parte statunitense, l’incontro tra Blinken e Wang è stato definito “diretto e onesto”. La conversazione è durata circa un’ora e mezza e si è concentrata in particolare su Taiwan, questione che nelle ultime settimane ha portato ai massimi storici le tensioni tra le due superpotenze. Ad agosto la Cina ha infatti risposto con intense esercitazioni a fuoco vivo intorno all’isola alla visita condotta a Taipei dalla presidente della Camera dei rappresentanti Usa, Nancy Pelosi. Secondo fonti del dipartimento di Stato citate dall’emittente “Cnn”, Blinken ha sottolineato la necessità di “mantenere linee aperte di comunicazione per gestire responsabilmente il rapporto tra Stati Uniti e Cina, in particolare durante i periodi di tensione”.\n\nLeggi anche altre notizie su Nova News\n\nSeguici sui canali social di Nova News su Facebook, Twitter, LinkedIn, Instagram, Telegram",
    "Cina accoglie con favore il partenariato dell'Algeria ai Brics": "1884309\n\nLa Cina accoglie con favore il partenariato dell'Algeria ai Brics, il gruppo delle economie emergenti che riunisce Brasile, Russia, India, Cina e Sudafrica.\n\nLo ha fatto sapere in un comunicato l'ambasciata cinese in Algeria. Nella nota viene ricordato che il ministro degli Esteri cinese Vang Xi e il suo omologo algeriano Ramtan Lamamra a New York nell'ambito della 77esima riunione dell'Aseemblea generale dell'ONU.\n\nIl ministro cinese ha affermato al suo omoloo algeriano che la Cine accoglie con favore il partenaraito dell'Algeria ai Brics e sostiene anche la presidenza di turno della Lega araba dell'Algeria e augura successi surante il summit della Lega araba in Algeria.\n\nIntanto il Ministro degli Esteri cinese ha riğcordato che la Cina e' sempre pronta a collaborare con l'Algeria per i contribuiti alla pace e allo sviluppo globale.\n\nIl presidente algerino Abdulmecid Tebbun ha dichiarato che \"il gruppo BRICS attira l'attenzione dell'Algeria che considera che Unione sia una potenza economica e politica\" e ha valutato che \"l'adesione a questo gruppo allontanerà l'Algeria, pioniere del principio di non allineamento, dall'attrazione di i due poli».\n\nTebbun ha anche affermato che stanno cercando di aumentare il reddito nazionale in un modo che consentisse al suo paese di entrare a far parte del gruppo BRICS.\n\nI paesi del gruppo BRICS rappresentano oltre il 40 % della popolazione mondiale e le loro economie circa un quarto del prodotto interno lordo mondiale\n\n.",
    "La Cina nel mirino degli Usa: il THAAD Usa \"punta\" Pechino": "Guam rappresenta il cuore della strategia Usa per il controllo dell’Indo-Pacifico. La piccola isola di 549 chilometri quadrati, grande all’incirca come l’isola d’Elba, la più meridionale delle Isole delle Marianne, è un territorio statunitense. Si trova in una posizione altamente strategica, nell’Oceano Pacifico occidentale, a tre giorni di navigazione da Manila, a sei dalle Hawaii, a nove da Seattle e ad una decina dalla base militare navale statunitense di San Diego, in California.\n\nUn terzo del suo territorio è occupato da tre basi militari degli Stati Uniti. Troviamo la Naval Base Guam, che ospita quattro sottomarini nucleari e uno squadrone di elicotteri, la Andersen Air Force Base (Andersen AFB), con bombardieri strategici B-52, centri di comando e controllo, e poi il Joint Region Marianas, ovvero il quartier generale che controlla le due basi.\n\nDal 2013, a Guam è presente il THAAD, Terminal High Altitude Area Defence, un sistema di difesa missilistica fondamentale, agli occhi di Washington, per tenere sotto scacco tanto Pechino quanto Pyongyang.\n\nA proposito di Cina e Corea del Nord, le recenti tensioni con i due attori asiatici stanno spingendo il Pentagono a riorganizzare le difese statunitensi di Guam. In particolare, secondo quanto riportato da Asia Times, gli Stati Uniti starebbero pensando di “disperdere” i loro lanciamissili terra-aria e radar su diverse isolette limitrofe alla stessa Guam, per limitare i danni nel caso in cui dovesse scoppiare una guerra tra Usa e Cina nella regione.\n\nNon è difficile immaginarne la ragione: di fronte ad un eventuale conflitto con Pechino, le strutture strategiche aeree e navali di Guam si trasformerebbero in obiettivi principali del Dragone.\n\nLa base navale di Guam\n\nQuest’isola, infatti, è la base americana sul territorio statunitense più vicina alla Cina continentale. La più grande città commerciale cinese, Shanghai, si trova a 2.897 chilometri da qui, mentre l’Andersen AFB, in caso di guerra, diventerebbe una location vitale per il lancio, il riarmo e la riparazione degli aerei d’attacco Usa. Dal momento che sul tavolo ci sono numerosi nodi spinosi – dalla questione taiwanese alle controversie territoriali nel Mar Cinese Meridionale –, gli Stati Uniti non hanno alcuna intenzione di correre rischi inutili.\n\nDiversificazione e riorganizzazione\n\nLa base navale di Guam è strategicamente posizionata per supportare tutti i sottomarini schierati nella 7a flotta, con sede a Yokosuka, in Giappone, e comprendente anche sottomarini nucleari. L’eccessiva concentrazione nello stesso luogo di bersagli strategici sta però facendo ragionare l’esercito americano su possibili ed eventuali accorgimenti.\n\nAd esempio, le forze Usa stanno testando la diversificazione dei lanciamissili e delle telecomunicazioni del THAAD su isole remote. Allo stesso tempo, la Marina degli Stati Uniti sta preparando i siti del Pacifico occidentale per le installazioni del radar e di altre apparecchiature del THAAD.\n\nTHAAD “ci offre protezione dai missili balistici e anche da alcuni altri missili, ma ha una portata alquanto limitata”, ha dichiarato alla rivista Air Force il comandante delle Marianne della regione congiunta con sede a Guam, il contrammiraglio della marina Benjamin Nicholson.\n\nEcco allora che è in programma un nuovo sistema di difesa dell’isola, del quale si parla da tempo, che dovrebbe includere radar a 360 gradi e difese missilistiche contro missili balistici avanzati, ipersonici e da crociera, e in grado fornire una capacità più completa per difendere l’intero territorio.\n\nLa britannica “BAE Systems ha ricevuto un contratto dalla Lockheed Martin per progettare e produrre la tecnologia Seeker a infrarossi di prossima generazione per il missile intercettore Terminal High Altitude Area Defense (THAAD)”, ha annunciato la stessa BAE Systems, lo scorso 16 agosto.\n\nLa Pearl Harbor del XXI secolo?\n\nLo scenario è delicatissimo. Agli occhi degli Stati Uniti, Guam è una sorta di assicurazione sull’influenza strategica e militare nel Pacifico, oltre che un ombrello per difendersi dalle minacce provenienti da Pechino e Pyongyang. Una possibile riorganizzazione delle difese locali rischia tuttavia di far innervosire la Cina che, di fatto, si trova nel mirino di Washington. Considerando, poi, che le percentuali dello scoppio di una guerra sino-americana in questa regione salgono di anno in anno, d’innanzi ad un ipotetico punto di non ritorno, una reazione cinese dovrebbe essere messa in conto. “In una guerra con la Cina, il territorio americano di Guam diventerebbe probabilmente la Pearl Harbor del XXI secolo”, ha sottolineato il sito di analisi Task & Purpose.\n\nAlcuni considerano la strategia di diversificazione del THAAD un avvio alla corsa agli armamenti degli Usa in Asia in chiave anti cinese. Altri, come lo Hudson Institute, sostengono invece che Guam svolga semplicemente un ruolo fondamentale nelle missioni della Marina statunitense nella regione, e che – messaggio implicito – per questo valga la pena rafforzarne le difese.\n\nDefense News ha scritto che la nuova difesa missilistica ampliata di Guam includerà i missili Navy SM-3 e SM-6, il sistema di difesa aerea e missilistica Patriot e il sistema di difesa dell’area terminale ad alta quota dell’esercito.\n\nNel 2021, l’esercito Usa ha testato il sistema di difesa missilistica Iron Dome, ma l’elevata umidità di Guam si è rivelata una sfida troppo grande. La Missile Defense Agency propone adesso un sistema di difesa multistrato per l’isola, con 539 milioni di dollari da stanziare nell’anno fiscale 2023, che potrebbe essere messo in campo entro il 2026. Pare che Rota sarà una tra le minuscole isole del Pacifico occidentale “disperse” incaricate di gestire parti delle funzioni integrate del THAAD. In attesa di capire come e se risponderà la Cina.",
    "Come sono cambiati i rapporti tra Cina e Italia": "AGI - Italia e Cina sono rappresentanti \"eminenti\" delle civiltà occidentale e orientale e Pechino è pronta a collaborare per promuovere l'uguaglianza, l'apprendimento reciproco e il dialogo tra le civiltà. Con questo messaggio, inviato nel luglio scorso al presidente della Repubblica, Sergio Mattarella, il presidente cinese, Xi Jinping, ha rimarcato i legami culturali tra i Paesi eredi di due grandi imperi dell'antichità, cogliendo l'occasione dell'apertura a Pechino della mostra \"Tota Italia - Alle origini di una nazione\".\n\nIl legame culturale tra Italia e Cina, nell'anno del Turismo e della Cultura Italia-Cina, rimane forte e apparentemente inossidabile nel tumulto delle relazioni internazionali, dalla guerra in Ucraina alla questione di Taiwan, passando per i sempre più complessi rapporti di Pechino con gli Stati Uniti e, più in generale, con il blocco occidentale.\n\nPechino riconosce a Roma un ruolo di primo piano sul piano culturale, ma gli entusiasmi innescati dall'adesione alla \"Belt and Road\", la Nuova Via della Seta cinese, appaiono lontani. Era il marzo 2019 quando l'Italia entrava nell'iniziativa di sviluppo infrastrutturale euro-asiatico lanciata proprio da Xi sei anni prima, e già allora non erano mancate le polemiche, sia da Bruxelles che da Washington.\n\n\"Non ci sono pasti gratis\", fu il monito della Commissione Europea al 124esimo Paese (e primo del G7) a firmare il protocollo d'intesa con la Cina. L'amministrazione Usa, in particolare l'allora segretario di Stato, Mike Pompeo, si era detta \"preoccupata\" per l'adesione italiana, e l'arrivo del presidente cinese in Italia per la prima visita di Stato da quando è salito al potere aveva innescato dubbi e polemiche.\n\nXi venne accolto a Roma con tutti gli onori. Il presidente cinese visitò anche Palermo nei tre giorni di permanenza su suolo italiano - prima volta dal 2011, quando da vice presidente cinese partecipò alle celebrazioni per i 150 anni dall'Unità d'Italia - e la tappa nel nostro Paese rappresentò il culmine delle relazioni bilaterali: nel novembre successivo, a Shanghai, per la China International Import Expo, la fiera delle importazioni inaugurata da Xi due anni prima, il ministro degli Esteri Luigi Di Maio avrebbe dichiarato che \"Italia e Cina non sono mai state così vicine\".\n\nCovid e cooperazione sanitaria\n\nQuasi un idillio, quello tra Roma e Pechino, trainato in gran parte dai volumi in aumento dell'export italiano diretto verso la Repubblica Popolare, ma l'atmosfera si sarebbe raffreddata solo poche settimane dopo, all'inizio del 2020, apertosi con la pandemia che ha tragicamente unito Cina e Italia, primo e secondo Paese colpiti dall'alto numero di decessi.\n\nNei primi mesi del nuovo anno, la solidarietà cinese si era manifestata con l'invio di kit sanitari, mascherine e respiratori all'Italia, ma il clima si stava già guastando per i dubbi a livello internazionale sull'origine del coronavirus che sarebbe stato identificato come Sars-CoV-2 e che si stava diffondendo in tutto il mondo.\n\nAlcune sortite da parte cinese hanno fatto inarcare più di un sopracciglio, come quando un portavoce del ministero degli Esteri cinese - Zhao Lijian, noto per i toni duri da \"lupo guerriero\" in difesa di Pechino - aveva diffuso su internet un video di dubbia provenienza che mostrava un quartiere di Roma da cui si udivano voci in sottofondo di persone che, durante un flash-mob, inneggiavano alla Cina, ringraziandola per l'aiuto dato all'Italia.\n\nGolden Power, gli altolà a Pechino\n\nLe polemiche sull'origine della pandemia rimangono sullo sfondo, mentre l'Italia adotta posizioni sempre più caute verso Pechino. Più delle parole e dei contatti con Washington, l'andamento delle relazioni tra Italia e Cina, dopo la firma del protocollo d'intesa con Pechino sulla Nuova Via della Seta, è dato dalle cifre che riguardano l'utilizzo di uno strumento a disposizione del governo italiano per bloccare l'interesse straniero verso gruppi ritenuti strategici: il Golden Power.\n\nSecondo calcoli citati dall'agenzia Reuters, dalla sua introduzione, nel 2012, il governo italiano ha fermato per sette volte gli interessi stranieri in Italia; in sei di queste, lo strumento anti-acquisizione è stato usato nei confronti di imprese cinesi; di queste sei, cinque volte a farvi ricorso è stato il governo guidato da Mario Draghi.\n\nGli stop del governo italiano spaziano per vari settori: l'ultimo caso, di quest'anno, riguarda il tentativo di acquisizione del gruppo Robox, con relativo trasferimento della tecnologia, da parte del gruppo Efort Intelligent Equipment, quotato alla Borsa di Shanghai.\n\nIl Golden Power è stato utilizzato, però, anche nell'agroalimentare, con l'altolà alla multinazionale dell'agro-chimico svizzero Syngenta - dal 2017 di proprietà del colosso cinese della chimica ChemChina, poi fusosi con un altro gigante del settore, SinoChem, andando a formare un polo della chimica del valore di 150 miliardi di dollari - per l'acquisto del produttore di sementi Verisem, una \"realtà strategica per la sovranità alimentare nazionale\", come l'ha definita, in una nota, il presidente di Coldiretti, Ettore Prandini.\n\nLa Cina come \"avversario strategico\"\n\nGli stop del governo italiano ai gruppi di Pechino hanno attirato l'attenzione anche del Mercator Institute for China Studies che ha sollevato la questione delle collaborazioni tra università europee e cinesi: quasi tremila paper a carattere scientifico pubblicati dagli atenei dell'Unione Europea sono stati realizzati con ricercatori collegati a università direttamente o indirettamente controllate dall'Esercito Popolare di Liberazione cinese e, di questi, il think-tank tedesco indica 123 paper che riguardavano partner italiani, con applicazioni che spaziano dalla tecnologia per droni e missili ai semi-conduttori, fino al settore strategico del 5G.\n\nI rischi della cooperazione accademica sono noti anche a Roma. \"La Cina rappresenta un avversario strategico la cui presenza viene registrata a livello nazionale nel mondo accademico e delle start-up nazionali\", è il giudizio del Copasir, emesso nel rapporto di febbraio scorso, nel quale si aggiunge, per quanto riguarda la Cina, che \"si tratta di una precisa strategia di lungo periodo che ha come obiettivo mercati strategici come quello dell'innovazione tecnologica che punta a penetrare sia il tessuto imprenditoriale che ad avvantaggiarsi degli incentivi alla cooperazione scientifica internazionale con il fine ultimo di guadagnare posizioni di grande vantaggio in un ambito così cruciale\".\n\nPer quanto riguarda il tessuto accademico, infine, il Copasir sottolinea che è ritenuto \"un bacino di coltivazione di rapporti privilegiati con esponenti del panorama scientifico, economico e istituzionale del nostro Paese\".\n\n#beltandroadsummit\n\nLi Junhua - Ambassador of #China to #Italy \"The #globalization is reshaping the world, China is trying to connect this new world with the Belt and Road Initiative” pic.twitter.com/dfC3IhqF95 — The European House - Ambrosetti (@Ambrosetti_) November 21, 2019\n\nLa crisi afghana e il G20 di Roma\n\nIl ritorno dei talebani in Afghanistan ha contribuito ad aumentare la percezione di un raffreddamento dei rapporti tra Italia e Cina. La presa del potere degli studenti coranici, nell'agosto dello scorso anno, ha acceso nuovamente i riflettori sul Paese centro-asiatico, da cui gli americani non avevano ancora completato il ritiro dopo venti anni di campagna militare.\n\nSi pensa anche a una riunione straordinaria del G20, sotto presidenza italiana lo scorso anno, e a settembre il presidente del Consiglio parla al telefono con il presidente cinese. Nel colloquio telefonico, secondo il resoconto fornito dall'emittente televisiva statale cinese Cctv, Draghi ha parlato della situazione nel Paese, con cui la Cina condivide 76 chilometri di confine, ma non vi è menzione che Xi abbia toccato l'argomento: il presidente cinese viene citato a favore di un generico sostegno a \"lavorare insieme per affrontare sfide comuni\" e nell'auspicio che l'Italia svolga un \"ruolo attivo\" nella promozione delle relazioni bilaterali con Pechino.\n\nXinhuanet, interfaccia in lingua inglese dell'agenzia Xinhua, rimanda come unico passaggio del colloquio telefonico la menzione alle Olimpiadi Invernali di Pechino 2022, al termine delle quali il testimone passerà proprio all'Italia, che ospiterà nel 2026 i Giochi Olimpici Invernali a Milano e Cortina d'Ampezzo. Xi, che settimana scorsa è uscito per la prima volta dalla Cina dallo scoppio della pandemia, è tra gli assenti del G20 dell'ottobre 2021 a Roma, assieme al presidente russo, Vladimir Putin.\n\nAl suo posto, c'è il ministro degli Esteri, Wang Yi. A margine del summit Wang incontra per cinquanta minuti in una sala del Parco dei Principi il segretario di Stato Usa, Antony Blinken, che ammonisce la Cina a non tentare di cambiare lo status quo nello Stretto di Taiwan.\n\nRoma sarebbe stata palcoscenico per i rapporti tra Cina e Stati Uniti nuovamente pochi mesi dopo, a marzo di quest'anno, per un incontro - questa volta durato sette ore - tra il consigliere alla Sicurezza Nazionale Usa, Jake Sullivan, e il direttore della Commissione Affari Esteri del Partito Comunista Cinese, l'alto diplomatico Yang Jiechi.\n\nI lockdown scuotono la fiducia delle imprese italiane\n\nAl riposizionamento verso Pechino, si sommano i problemi, più concreti, delle aziende italiane che operano in Cina. La rigidità dello \"zero Covid\" di Pechino - che rimarrà \"fino alla vittoria finale\" sul virus, ha detto Xi a giugno scorso - si è abbattuta sull'economia, tornata ai livelli più bassi dal 2020, e sugli apparati produttivi delle aree colpite dalle restrizioni, spesso improvvise e decretate sulla base di una manciata di contagi.\n\nLe chiusure forzate hanno innervosito le aziende italiane in Cina, che ad aprile scorso, mentre Shanghai era in pieno lockdown, hanno lanciato un grido d'allarme: un sondaggio realizzato dalla Camera di Commercio Italiana in Cina rivelava che il 16% di loro era pronta a spostare le proprie attività fuori dal Paese, qualora le restrizioni si fossero estese anche al 2023, e il 40% degli interpellati ha dichiarato di provare incertezza verso il futuro e una \"preoccupazione senza precedenti\" rispetto alla permanenza nella seconda economia del pianeta.\n\nQuella delle restrizioni legate al Covid-19 è una crisi che \"ci colpisce profondamente\", ha detto il presidente dell'associazione, Paolo Bazzoni, con \"importanti perdite di fatturato\" e rischi legati alla logistica e alla supply chain. Le preoccupazioni delle aziende italiane sono condivise anche da quelle europee.\n\nNel suo Position Paper pubblicato nei giorni scorsi, la Camera di Commercio dell'Unione Europea in Cina ha manifestato preoccupazione per la \"inflessibile\" linea anti-pandemica di Pechino e, soprattutto, ha lanciato l'allarme per un deterioramento più complessivo del clima per le imprese europee in Cina, dove, si legge nel rapporto, \"l'ideologia sta battendo l'economia\".\n\nCrisi di governo sui media cinesi: torna l'atlantismo\n\nA giovare all'atmosfera delle relazioni tra Italia e Cina non contribuiranno, con ogni probabilità, le ultime dichiarazioni della leader di Fratelli d'Italia, Giorgia Meloni. In un'intervista scritta rilasciata all'agenzia di stampa di Taiwan Central News Agency, Meloni ha espresso la \"sincera amicizia\" all'isola del suo partito, scagliandosi contro il \"comportamento inaccettabile\" di Pechino e ha dichiarato che la questione di Taiwan sarà \"fondamentale\" per l'Italia, nel caso in cui la coalizione di centro-destra vincesse le elezioni.\n\nQuello della Cina è \"un comportamento che condanniamo con forza\", ha affermato in risposta a una domanda sulle recenti tensioni attorno all'isola, \"assieme con tutte le democrazie del mondo libero\".\n\nInoltre, in quello che appare uno schiaffo a Pechino, ha messo in dubbio il rinnovo dell'accordo tra Italia e Cina sulla Nuova Via della Seta, qualora diventasse la prossima premier. Firmarlo è stato un \"grosso errore\" e \"se dovessi firmare il rinnovo del memorandum domani mattina, difficilmente ne vedrei le condizioni politiche\", ha dichiarato la leader di Fratelli d'Italia, citando a sostegno della sua posizione la repressione cinese a Hong Kong, le discriminazioni contro gli uiguri, la \"posizione ambigua\" di Pechino verso la Russia sull'invasione dell'Ucraina e le stesse dimostrazioni di forza nei confronti di Taiwan.\n\nNessun commento sulla crisi di governo, né sulla campagna elettorale è stato finora espresso ufficialmente da Pechino, il cui mantra è quello della non interferenza negli affari interni di altri Paesi, ma il ritorno dell'Italia su posizioni più atlantiste non è sfuggito alla Cina: l'epilogo dell'esecutivo guidato da Mario Draghi è stato seguito con attenzione dai media cinesi, e in particolare dall'agguerrito tabloid Global Times.\n\nNel bilancio dei 17 mesi di governo guidato dall'ex numero uno dell'Eurotower, il giornale, noto per i suoi editoriali al vetriolo in difesa della linea di Pechino sui temi di politica estera, aveva notato il cambio di passo in Italia rispetto a posizioni generalmente favorevoli a un aumento dei rapporti con la Cina, che si erano fatte strada nel periodo pre-Covid.\n\nAl centro dell'editoriale sono le posizioni del governo italiano rispetto alla guerra in Ucraina. il Global Times aveva criticato l'esecutivo Draghi per il \"duro approccio\" adottato contro la Russia. La crisi di governo a Roma, aveva avvertito il tabloid pubblicato dal Quotidiano del Popolo, organo di stampa del Partito Comunista Cinese, avrebbe potuto costituire \"un cattivo esempio\" per altri Paesi europei, e mandava un segnale che la \"coesione politica\" si era disgregata in molti Paesi dell'Ue, colpevoli, agli occhi del giornale di Pechino, di seguire \"ciecamente\" gli Stati Uniti nella linea dura contro Mosca.",
    "La Cina aggiunge una pedina nello scacchiere indo-pacifico": "(di Renato Scarfi )\n\nIl 17 giugno ultimo scorso la portaerei cinese Fujian (ex Type 003), la nave più significativa della componente navale della Repubblica Popolare (People Liberation Army Navy - PLAN), ha lasciato il bacino del cantiere navale di Jangnan, a nord-est di Shanghai, e ha cominciato la fase finale di allestimento. Alla cerimonia ha partecipato Xu Qiliang, membro dell’ufficio politico del Comitato Centrale del PCC e vice-presidente della Commissione militare centrale.\n\nLa Cina, dunque, aggiunge una pedina nello scacchiere indo-pacifico e prosegue il rafforzamento della sua componente aeronavale, in modo da permettere una sostanziosa presenza sulle acque di più immediato interesse, in vista di una successiva, e più geopoliticamente significativa, proiezione strategica sui mari più lontani.\n\nCon questa nuova unità la PLAN fa un considerevole salto capacitivo, avvicinandosi agli standard tecnologici statunitensi e francesi , unici paesi che finora avevano portaerei operative in configurazione CATOBAR (lancio con catapulta e arresto con cavi). Contrariamente alle due portaerei cinesi già operative, il Liaoning (ex-russa Varyag) e il Shandong, ciascuna dotata di trampolino per il decollo degli aerei V/STOL, il Fujian dispone infatti di catapulte elettromagnetiche (Electromagnetic Aircraft Launch System - EMALS) per il decollo degli aeromobili imbarcati.\n\nCon il suo dislocamento di circa 80.000 t per una lunghezza di 320 m, questa portaerei potrà ospitare sia il caccia-bombardiere di 5^ generazione J-XY/J-35 (derivato dal FC-31 Gyrfalcon), ancora in fase di sperimentazione, sia l’early warning Xian KJ-600, bimotore turboelica ad ala alta in fase avanzata di sviluppo, dotato di radar di scoperta a bassa frequenza.\n\nLa Fujian, comunque, prima di diventare completamente operativa e di fornire il proprio contributo alle ambizioni marittime cinesi, dovrà terminare l’allestimento e completare tutte le previste fasi addestrative. Secondo le stime cinesi più ottimistiche, ciò non dovrebbe avvenire prima di metà 2024.\n\nUna terza portaerei, quindi, che rappresenta appunto un salto capacitivo , in quanto le portaerei debitamente armate e adeguatamente scortate sono da considerarsi come un sistema d’arma in grado di potenziare il dispositivo di deterrenza e permettere una significativa proiezione di potenza, con buona pace di coloro che pensano che un pattugliatore costiero possa avere un qualche tipo di capacità dissuasiva. (leggi articolo “Importanza della portaerei in una Marina moderna”)\n\nSi ignora la consistenza della componente portaerei che Pechino intende avere nel medio termine tuttavia, considerando anche i necessari periodi di manutenzione, per ottenere da soli una significativa deterrenza nelle acque immediatamente prospicenti le proprie coste, appare ragionevolmente sufficiente un numero minimo di tre portaerei.\n\nCiò nonostante, non è solo la consistenza numerica che può consentire un’attendibile valutazione dell’efficacia operativa complessiva della componente navale cinese. Sul piatto della bilancia, infatti, il peso maggiore è rappresentato dalla maturità operativa della PLAN, in confronto ai potenziali concorrenti/avversari (leggi articolo “La sfida cinese alla potenza navale statunitense”).\n\nGli ammiragli cinesi sono certamente ben consapevoli della situazione di inferiorità relativa in cui la loro flotta verrebbe a trovarsi in un confronto aeronavale in mare aperto con gli americani, loro principali antagonisti su quelle acque. L’efficacia operativa delle portaerei cinesi è infatti tutta da dimostrare, o da raggiungere, mentre quella delle portaerei statunitensi è comprovata. E ciò, se consideriamo che agli equipaggi cinesi manca l’esperienza bellica, avendo recentemente condotto solo alcune esercitazioni minori, in un confronto diretto giocherebbe un ruolo determinante. L’esperienza bellica, infatti, è un fattore che in una battaglia in mare aperto ha sempre avuto un peso non trascurabile. A differenza degli americani, infatti, sono decenni che la Marina cinese non combatte in mare e l’ultima volta che lo ha fatto in uno scontro navale importante, alle foci del fiume Yalu contro i giapponesi nell’estate del 1895, le navi cinesi furono tutte affondate.\n\nSotto il profilo della sostenibilità operativa, inoltre, va considerato il fatto che le catapulte elettromagnetiche sono notevolmente energivore e il Fujian non è una portaerei nucleare , come le corrispondenti statunitensi e francesi. Un fattore non secondario.\n\nLe implicazioni geopolitiche\n\nMan mano che un paese prospera e diventa più forte, anche le sue ambizioni internazionali crescono di conseguenza. Un principio che vale ancor più per una Cina che vanta radici culturali che affondano nel lontano 1600 a.C..\n\nLa Cina di oggi è un paese molto diverso da quello di allora (come potrebbe essere altrimenti?), con una storia politica e istituzionale che è stata completamente sconvolta dalla rivoluzione di Mao Zedong nel 1949. Dopo decenni di isolamento culturale, politico ed economico, negli ultimi 25 anni la Repubblica Popolare cinese si è spostata dalla povertà diffusa a una forma di capitalismo borghese, che ha portato buona parte della popolazione ad assaporare il piacere di alcune comodità prima sconosciute, come una casa adeguata, bei vestiti, cibo quotidiano e oggetti di lusso. Ma il benessere fa crescere le aspettative e richiede sempre maggiori risorse. È stato calcolato che, per il solo petrolio, nel 2010 è transitato via mare l’80% del fabbisogno cinese. Data la crescente necessità di risorse energetiche, i nuovi oleodotti potranno solamente alleviare la dipendenza cinese dal trasporto marittimo via Hormuz e Malacca. E questo senza contare l’importanza economica del trasporto delle merci via mare. Ecco da dove nasce la corsa di Pechino verso gli oceani.\n\nParallelamente a un notevole attivismo diplomatico continentale, in cui i cinesi stanno attirando verso Pechino i paesi asiatici ex sovietici, con la determinante complicità della scellerata e fallimentare politica di Putin, la Repubblica Popolare sta quindi acquisendo anche importanti competenze marittime. Alla base di questa relativamente recente conversione di una potenza storicamente continentale non c’è solo la citata necessità di assicurare i transiti marittimi che sostengono la propria economia, ma anche alcuni importanti contrasti territoriali con gli altri paesi costieri dell’area, che hanno significative ricadute sullo sfruttamento delle ingenti risorse sottomarine e ittiche. (leggi articolo “Hong Kong, Pechino e il Mar Cinese meridionale”)\n\nLa strategia marittima elaborata dai cinesi si basa su delle linee immaginarie e unilaterali di confine marittimo e su una preparazione navale in grado di estendere la propria influenza dalle aree marittime più vicine e contese, come il Mar Cinese, per poi allargarsi ovunque ci siano interessi cinesi da tutelare. (leggi articolo “La strategia marittima cinese”)\n\nL’entrata in servizio della nuova portaerei, come detto, farà fare un salto di qualità alla PLAN e verosimilmente non calmerà gli appetiti marittimi cinesi, che spingeranno per accrescere ulteriormente le loro capacità expeditionary e di proiezione strategica.\n\nUn nuovo attore si sta preparando, quindi, a solcare le acque degli oceani, e a intrepretare un ruolo geopolitico sempre più determinante sulle scene mondiali, con tutte le implicazioni che ciò comporta, anche alla luce dei metodi che Pechino ha deciso di adottare per tutelare i propri interessi politici ed economici. Questi, infatti, non sono improntati al multilateralismo cooperativo ma prevalentemente alla imposizione della propria visione geopolitica (vedi il Mar Cinese Meridionale). E ciò ne fa un partner cui è bene non legarsi troppo intimamente .\n\nConsiderazioni finali\n\nL’enorme crescita cinese ha rappresentato un game changer nel grande gioco asiatico e dell’Indo-Pacifico e ciò ha necessariamente comportato dei riaggiustamenti geopolitici.\n\nAi cinesi non piace la presenza di antagonisti (specialmente americani) in quelle che ritengono essere le loro acque di casa ma, pur considerando gli Stati Uniti come un gigante in declino politico ed economico, sono perfettamente consapevoli che si tratta di un gigante in grado di “fare ancora male”. Va anche sottolineato che, per molti versi, i due principali antagonisti “dormono nello stesso letto”. Anche se sono rivali globali, infatti, hanno economie mutualmente e profondamente dipendenti.\n\nA ciò aggiungo che la Repubblica Popolare oggi ha notevoli problemi interni come le questioni ambientali, i mai sopiti contrasti in Tibet, la crescente disparità tra poveri e benestanti, la politica “zero-covid”, che ha portato a interruzioni senza precedenti nelle attività imprenditoriali, la latente crisi economica che, a partire dal settore immobiliare, rischia di esplodere e fare danni enormi. Una crisi politica oggi non conviene a nessuno, quindi, perché gli affari ne risentirebbero troppo.\n\nAl momento, quindi, la Cina non sembra né incline né pronta ad avventurarsi in una azzardata e dura contrapposizione sul mare e non sembra avere alcuna necessità di mettere in atto condotte eccessivamente destabilizzanti, proprio perché ha ancora immediati ed equivalenti interessi politici, economici e geostrategici interni o rivolti verso il continente euroasiatico. In sostanza, serve la pace per commerciare e né la Repubblica Popolare né gli Stati Uniti vogliono compromettere gli affari, fatto che destabilizzerebbe in maniera grave soprattutto il sistema di potere di Pechino, che proprio sulla crescita economica ha fondato la sua credibilità.\n\nOggi appare quindi poco probabile l’eventualità di significative battaglie navali fra la Marina degli Stati Uniti e quella del Celeste Impero, sul modello di quelle che le navi americane e giapponesi hanno combattuto nel corso della Seconda Guerra Mondiale nel Mar dei Coralli o nelle acque al largo delle isole Midway. Come nel breve/medio termine appare poco probabile una operazione militare contro Taiwan.\n\nIn tale contesto, è presumibile che le relazioni tra Cina e Stati Uniti rimarranno abbastanza tese e problematiche, a partire da quelle che Pechino reputa indebite manifestazioni di appoggio all’affermazione internazionale di Taiwan quale entità indipendente e, a maggior ragione, alle forniture militari che esso riceve da Washington. Rimarranno le schermaglie dialettiche, le accese dichiarazioni e le dimostrazioni di potenza navale, ma saranno manifestazioni che - nel breve termine - saranno principalmente propagandistiche e destinate a mantenere lo status quo in modo da mostrare al mondo, e al proprio pubblico, la rispettiva determinazione a proteggere i propri interessi.\n\nÈ ipotizzabile, quindi, che la PLAN continuerà a rafforzarsi e, nonostante l’atteggiamento aggressivo manifestato da Pechino nella regione, la mancanza di trasparenza e la sua notevole crescita militare siano potenzialmente destabilizzanti, le flotte antagoniste continueranno a fronteggiarsi con delle scaramucce, da una parte per affermare la sovranità cinese su alcune zone di mare contese (e sulle relative risorse sottomarine) e dall’altra per ribadire il concetto di libertà di navigazione su quelle stesse acque.\n\nTutti gli attori in gioco, infatti, sanno che sugli oceani e sui mari del mondo si stanno giocando e si continueranno sempre a giocare gli equilibri economici e geopolitici mondiali e nessuno, che abbia una minima capacità di ragionamento e di lungimiranza, desidera rischiare il futuro del proprio paese con mosse avventate, per non comprometterne le possibilità di contare sul palcoscenico mondiale.",
    "Mediterraneo, Nord Africa, Balcani: la Cina alle porte dell’Europa": "Accordi commerciali, affari d’oro, esportazioni e importazioni in crescita, spedizioni marittime ormai oliate alla perfezione e porti affollati. La Cina sta consolidando la sua presenza alle porte dell’Europa. Lo sta facendo ormai da anni, al punto che oggi, in almeno tre aree strategiche, Pechino può giocare un ruolo fondamentale nelle dinamiche economiche che interessano il Vecchio Continente.\n\nI Balcani, per alcuni il “ventre molle europeo”, rappresentano un esempio lampante. Secondo il Balkan Investigative Reporting Network (BIRN), nel periodo 2009-2021, la Cina ha investito nella regione 32 miliardi di euro, tra progetti e infrastrutture di vario tipo. Nella sola Serbia, gli investimenti cinesi hanno raggiunto i 10,3 miliardi di euro. Certo, nonostante gli ingenti afflussi di capitali cinesi, l’Ue resta ancora il principale partner economico regionale, con il 70 % del totale degli investimenti diretti esteri e l’81 % delle esportazioni. Eppure le cose non funzionano come vorrebbe Bruxelles. Per sei Paesi dei Balcani occidentali (Albania, Bosnia ed Erzegovina, Kosovo, Montenegro, Macedonia del Nord e Serbia) è stato stimato fabbisogno di investimento annuo stimato in circa 7,7 miliardi di euro. Gli investimenti di qualità sono rari, e i pochi presenti sono legati a condizionalità politiche, ambientali o sociali che i governi locali hanno difficoltà a rispettare. È qui che la Cina ha trovato una prateria, trasformando in diamanti i cocci di bottiglia della periferia europea.\n\nPiù a sud dell’Europa, nel Nord Africa, troviamo un’altra zona sensibile agli interessi cinesi che, nell’ottica del Dragone, si potrebbe definire porta d’accesso al Mediterraneo. In seguito al lancio della Nuova Via della Seta (o Belt and Road Initiative, BRI), la fascia settentrionale del Continente Nero ha assunto per la Cina un enorme peso strategico. In altre parole, Pechino considera l’Africa settentrionale una specie di porta d’accesso a tre direzioni: verso il resto dell’Africa, verso il Mediterraneo e verso il Medio Oriente.\n\nArriviamo così alla terza area finita da tempo nel mirino cinese: il citato Mar Mediterraneo. Il gigante asiatico controlla molteplici porti e, unendo le varie rotte, emerge un puzzle funzionale agli obiettivi della BRI. I tre principali colossi dello shipping cinesi, Cosco Shipping Ports, China Merchants Port Holdings e Qingdao Port International Development sono in possesso delle quote di vari porti del Mediterraneo. La lista è lunga: il porto del Pireo, Valencia (51% Cosco), Casablanca (49% Cosco), Vado Ligure (40% Cosco, 10% QPI), Bilbao (40% Cosco), Ambarli (26% Cosco), Marsiglia (CMPort 25%), Port Said (20% Cosco) e Tanger Med (20 % CMPort). A questi si aggiungono Cherchell in Algeria, Haifa e Ashdod in Israele.\n\nI Balcani: la via per l’Europa\n\nChe cosa cerca la Cina ai confini dell’Europa? Semplice: accordi commerciali e politici capaci di garantirle risorse e presenza strategica nell’ambito del braccio di ferro a distanza con gli Stati Uniti. Prendiamo i Balcani. Qui la Cina ha dimostrato di far sul serio. Gli emissari di Pechino si presentano ai vari Presidenti con fare amichevole e sono ben felici di erogare prestiti e finanziare infrastrutture. In cambio, il Dragone accresce la propria sfera d’influenza nella regione, sottraendola agli avversari politici (il ritiro della Russia ha di fatto lasciato carta bianca ai progetti cinesi).\n\nLa Cina ha cercato di presentarsi come un investitore strategico, e cioè che non interviene negli affari politici interni e che è disposto a chiudere gli occhi su alcuni aspetti come gli aiuti di Stato, la corruzione o le leggi sul lavoro. Un primo focus sulle infrastrutture di trasporto (attraverso il Pireo e Belgrado per raggiungere Duisburg) si è poi esteso all’industria, all’energia e alle comunicazioni.\n\nLa BRI funge da quadro principale per espandere la presenza economica della Cina nella regione e le consente di accedere alle principali rotte terrestri e marittime. Prestiti e investimenti in imprese rafforzano ulteriormente la posizione dell’ex Impero di Mezzo (spesso, bisogna dirlo, creano anche dipendenze e persino trappole del debito). In generale, Pechino considera la regione balcanica la porta perfetta dalla quale enetrare in Europa.\n\nIl Nord Africa: l’accesso al Mediterraneo\n\nPer secoli il Medio Oriente e il Nord Africa sono stati tradizionalmente al di fuori della sfera di interesse della Cina. I tempi sono mutati e oggi, per una potenza in ascesa come lo è quella cinese, sarebbe impensabile ignorare questa regione. Vale la pena soffermarci su tre Paesi chiave: Algeria, Libia ed Egitto.\n\nIn Algeria i cinesi sono presenti nel settore energetico, ma anche in quello infrastrutturale. Dal 2000 al 2014, Pechino ha costruito 13.000 chilometri di nuove strade e 3.000 ferrovie, in più a stadi, dighe, porti e raffinerie. Sono in programma aeroporti, moschee e un porto. In Libia la Cina è al lavoro per effettuare investimenti nel settore petrolifero e dell’energia. L’Egitto, una nazione che controlla di fatto il Canale di Suez, è il terzo partner commerciale della Cina in Africa. Giusto per capire l’entità degli scambi commerciali reciproci, nel 2017 i due Paesi hanno raggiunto quota 10,8 miliardi di dollari, mentre le importazioni egiziane dalla Cina hanno sfondato il tetto degli 8 miliardi.\n\nSecondo la School of Advanced International Studies della Johns Hopkins University, nel periodo compreso tra il 2000 e il 2017, i prestiti cinesi ai governi nordafricani hanno superato i 4,6 miliardi di dollari. Al primo posto l’Egitto (più di 3,4 miliardi), poi Marocco (oltre 1 miliardo), Tunisia (145 milioni) e Algeria (9 milioni).\n\nL’importanza del Mare Nostrum\n\nNel Mediterraneo, soprattutto nella parte orientale, la Cina sta costruendo una rilevante presenza economica. Non solo costruendo e gestendo ponti e altre infrastrutture, ma anche inviando e spedendo le sue merci a bordo di possenti navi container. I\n\nl Mare Nostrum è del resto una delle autostrade marittime più importanti. E, agli occhi dei cinesi, lo diventa ancor di più se proprio qui confluisce l’estremità occidentale della BRI. Chi controlla il Mare Nostrum ha accesso alle risorse petrolifere del Golfo Persico, alle economie in rapida crescita dell’Africa, alla potenza militare della Nato nonché al motore economico dell’Unione europea. La Cina è già qui.",
    "Cina, le purghe di Xi prima del Congresso. Eliminata la “cricca” dei corrotti": "Cina, le purghe di Xi prima del Congresso. Eliminata la “cricca” dei corrotti dal nostro corrispondente Gianluca Modolo\n\nIl presidente cinese Xi Jinping (ansa)\n\nCatenaccio: condannati all’ergastolo negli ultimi due giorni l’ex ministro della Giustizia Fu e l’ex vice ministro della pubblica sicurezza Sun. In carcere anche gli altri della “banda”: tre ex capi della polizia",
    "Cina, contro il Covid lockdown alla pechinese": "PECHINO. Nella Cina delle frontiere ancora semi sigillate, delle quarantene centralizzate, dei lockdown che chiudono a chiave milioni di persone nelle loro case, dei test di massa non appena si scoprono una manciata di casi in megalopoli che sono grandi quasi un terzo dell'Italia, il viaggio per tornare nel Paese del Dragone inizia già due giorni prima di decollare.",
    "Scholz primo leader occidentale a tornare in Cina? La nuova strategia tedesca": "La Germania sembra volersi allineare alla strategia americana di contenimento della Repubblica Popolare Cinese. Unione europea e Berlino, dopo il blocco del Cai, virano su catene di valore “locali”, ma non sarà semplice a causa della profonda interdipendenza economica tra i due blocchi\n\nIndiscrezioni riportate da Bloomberg sostengono che il cancelliere tedesco Olaf Scholz stia preparando una visita a Pechino a latere del meeting del G20 in programma a Bali a metà novembre. Il viaggio sarebbe parte di un tentativo di ristrutturare la strategia tedesca nell’Asia-Pacifico. Dall’insediamento del nuovo governo, Berlino sta lavorando per elaborare una nuova strategia nazionale, che renda la Germania meno dipendente nei confronti della Repubblica Popolare, che possa diversificare le catene di approvvigionamenti e potenziare la sicurezza. In poche parole, sembrerebbe che il cuore dell’Europa si voglia allineare sulla posizione dell’alleato americano.\n\nGli elementi a favore di questa tesi si sommano nelle ultime settimane. Al recente summit delle Nazioni Unite a New York, Scholz ha accusato la Cina di violazioni dei diritti umani e ha sollecitato il governo cinese ad adottare le raccomandazioni dell’Alto Commissario per i diritti umani a proposito della situazione degli uiguri. Inoltre da tenere a mente è anche l’apertura verso il Giappone in primavera da parte del cancelliere tedesco, uno strappo con le politiche verso l’Asia di Angela Merkel. Durante il suo viaggio a Tokyo, il cancelliere aveva preso posizioni riguardo a “una globalizzazione più intelligente” con evidente riferimento al necessario sganciamento dalle catene del valore cinesi.\n\nLa scorsa settimana la Commissione Europea ha annunciato una proposta di divieto di importazioni sui prodotti frutto di lavoro forzato, sempre in relazione alla situazione nella remota regione dello Xinjiang. La presidente Ursula von der Leyen ha criticato i finanziamenti cinesi ad alcuni istituti di ricerca ed ha annunciato un piano di “difesa della democrazia” diretto a controllare i finanziamenti esteri delle istituzioni accademiche europee, in modo da “fare luce su investimenti coperti e finanziamenti poco chiari”.\n\nLa Germania è il Paese di riferimento per comprendere dove andrà l’Unione Europea su questi temi. Il ministero degli Esteri tedesco ha recentemente fatto sapere che avrebbe istituito la carica di rappresentante speciale nel Pacifico. Inoltre a fine agosto, Berlino aveva partecipato per la prima volta a una grande esercitazione militare che si tiene ogni anno al largo della costa nord dell’Australia e che vede coinvolti diciassette paesi, tra cui gli Stati Uniti, la Francia, e il Regno Unito.\n\nSembra lontana l’epoca della cancelliera Angela Merkel, che con Xi Jinping aveva instaurato un rapporto particolare, sfruttando parecchio la complementarietà delle due economie manifatturiere. Nel dicembre 2020, poi, la Commissione europea aveva siglato il Cai, l’accordo per gli investimenti con la Repubblica Popolare che aveva sostanzialmente ignorato le questioni delle violazioni dei diritti umani. Nel marzo 2021 Bruxelles aveva imposto sanzioni su alcuni funzionari governativi cinesi per gli abusi nello Xinjiang, e Pechino aveva reagito specularmente contro alcuni europarlamentari, portando al congelamento dell’accordo. Da allora i rapporti politici tra i due blocchi si sono solamente deteriorati. La repressione cinese su Hong Kong, la scarsa trasparenza sulla gestione del Covid-19, e oggi il sostegno più o meno tacito all’invasione russa dell’Ucraina non hanno giovato alle relazioni.\n\nQuestione più complessa è quella dei rapporti economici. L’interscambio è ancora molto voluminoso, e l’Ue ha più volte rimarcato che la cooperazione con la Cina è essenziale sul tema dei cambiamenti climatici, per non parlare delle connessioni sempre più profonde con l’Ungheria di Orbán. Nonostante il deterioramento geopolitico, gli investimenti europei in Cina sono aumentati del quindici per cento nella prima parte del 2022 rispetto all’anno precedente, secondo i dati di Bloomberg. Negli ultimi anni mercato cinese è stato una salvezza per molte aziende straniere, che hanno compensato le recessioni e i lockdown nei Paesi d’origine con la rapida gestione del Covid e la crescita dell’otto per cento nel 2021. La situazione si è ribaltata nel 2022, con la zero covid policy del Partito Comunista Cinese, e le stime di crescita al ribasso.\n\nTuttavia molte aziende europee continuano a vedere più pro che contro. La tedesca Bmw ha inaugurato all’inizio di quest’anno un ampliamento multimiliardario della fabbrica di Shenyang, Audi sta costruendo il suo primo impianto di veicoli elettrici nel Paese e Airbus SE sta consolidando la sua posizione nel mercato cinese grazie a una linea di assemblaggio finale locale che le ha permesso di ottenere il mese scorso un ordine del valore di oltre 37 miliardi di dollari.\n\nSe per decoupling si intende l’abbandono totale della Cina da parte delle aziende straniere, o almeno la riduzione significativa della attività e la diversificazione degli investimenti, questo non sembra accadere. Per ora alcune aziende stanno scegliendo l’opzione meno radicale di separare le loro operazioni in Cina da quelle globali. Le cosiddette “strategie di localizzazione” prevedono la creazione di catene di fornitura e partnership locali per evitare di essere coinvolti nella mischia dei rischi geopolitici. Non manca un aspetto pericoloso e sottile. A causa della pandemia il numero di lavoratori stranieri nelle compagnie presenti in Cina è fortemente diminuito a favore di impiegati locali. La pressione politica, poi, fa sì che le aziende rischino di perdere il controllo effettivo sulle branches dislocate nella Repubblica Popolare. Come nel caso della creazione di un Comitato del Partito Comunista all’interno della filiale cinese della banca d’investimenti Hsbc.",
    "Cina, liberato avvocato per i diritti umani Zhou Shifeng": "Lunedì 26 settembre 2022 - 16:44\n\nDopo 7 anni di carcere, arrestato nella purga \"709\"\n\nRoma, 26 set. (askanews) – Le autorità cinesi hanno rilasciato dopo sette anni di carcere Zhou Shifeng, avvocato per i diritti umani che fu processato nel 2015 nell’ambito della repressione denominata “709”. Lo riferisce oggi il Suth China Morning Post.Zhou è stato rilasciato nel fine settimana e questo rilascio rappresenta un’evoluzione importante rispetto a un’ondata repressiva, quella di sette anni fa, che rappresentò un importante spartiacque in Cina.Allora furono arrestate o fermate circa 300 persone, sette delle quali vennero poi condannate per sovversione e ricevettero pene tra i tre e gli otto anni.Quell’ondata di arresti fu denominata “709” perché ebbe luogo nel nono giorno del settimo mese, cioè il 9 luglio 2015. Ebbe un effetto traumatico sull’attivismo democratico, perché andò a colpire i legali che si occupavano di casi sensibili.Molti dei legali e attivisti rilasciati, secondo quanto riferisce il SCMP, denunciarono vari abusi fisici e psicologici.Zhou è l’ex direttore dello Studio legale Fengrui di Pechino, chiuso dopo la purga, ed era conosciuto per aver difeso esponenti del movimento religioso illegale Falun Gong e altri attivisti.Tra i casi trattati da Zhou, però, ci fu anche la delicata vicenda del latte artificiale Sanlu nel 2008, in cui il produttore fu accusato di aver mescolato melammina per migliorare i risultati nei test proteici, provocando così l’avvelenamento di oltr 50mila bambini.",
    "Sopra Dio solo l’Imperatore. Tutto pronto per il rinnovo dell’intesa sui vescovi tra Cina e Santa Sede": "Il Vangelo e il Libretto Rosso di Mao. Non c’è nulla di più lontano, ma tra Santa Sede e Repubblica Popolare Cinese le vie del signore sono infinite. C’è il rinnovo del patto sui vescovi tra Palazzo Apostolico e Città Proibita e per Papa Francesco, novello Matteo Ricci, la Cina comunista non è un paese antidemocratico. Pazienza se alcune mitre cinesi siano ancora perseguitate.",
    "Lavinia Biagiotti: «Filiera tricolore per sedurre la Cina e gli Usa»": "Lavinia Biagiotti (al centro in bianco) con le modelle che hanno sfilato la collezione P/E 2023 in Campidoglio\n\n«Mi sono spesso sentita come un panda allo zoo. Unica donna in cda di peso. E quando mamma è mancata ero davvero giovane ma ho pensato “posso, devo farcela”. Ed eccomi qui, 25 anni dopo il mio inizio in azienda, nel settembre 1997». Lavinia Biagiotti Cigna, bella come una delle sue modelle in passerella, guida e controlla al 100% la maison di famiglia, Biagiotti Group, di cui è presidente e ceo: «Oltre cento milioni di euro il giro d’affari con l’indotto delle licenze e abbiamo appena rivisto le stime di crescita in sù: +12%». Un posto nell’advisory board Unicredit, esperienze come consigliere di Camera della Moda e Pitti Immagine.\n\n\n\nEra il 1988 quando Laura Biagiotti sfilò, per prima, in Cina. Cosa ricorda?\n\n«Quando mamma Laura arrivò a Pechino, tutti la chiamavano Mr Biagiotti. Ero piccola mi portò con lei nell’ex Celeste impero, per lei era anche una questione di scambio culturale. Modelle cinesi hanno indossato le nostre creazioni, prima casa di moda italiana a sfilare in Cina. E gli invitati si moltiplicarono: gli inviti erano stati spezzettati, alla lettera, tra più famiglie».\n\n\n\nE il New York Times titolò «The Queen of cachemire». Che piani per la Cina, adesso?\n\n«Di tornare con un nuovo piano retail in Asia, proprio in Cina... Mamma aprì nel ‘90 il primo negozio a Pechino».\n\n\n\nLavinia Biagiotti Nel ‘95 l’ingresso al Grande Teatro del Cremlino: prima casa di moda a sfilare a Mosca.\n\n«E negli anni mamma ha organizzato qui, nel castello-quartier generale della maison, anche defilé per ospiti speciali come la signora Gromyko».\n\n\n\nAdesso la Russia evoca sanzioni, caro energia che mette in ginocchio al filiera. Preoccupata?\n\n«La filiera della moda è fatta di tante piccolissime aziende dove un aumento del 7, 8% del costo dell’energia fa una grande differenza, è insostenibile. A noi, alle case di moda, tutto questo arriva moltiplicato: il rincaro di chi fa i tessuti, di chi fa i bottoni, le tinture. Senza contare la difficoltà di approvvigionarsi di materie prime in tempi complessi. Noi produciamo da sempre tutto qui, in Lazio, 70 i dipendenti e un indotto di occupati solo in Italia di un migliaio di persone».\n\n\n\nQuartier generale al castello Marco Simone, Roma, lontano da Milano cuore della moda, perché?\n\n«Quando acquistò il maniero, nel 1978, mamma restò incinta e non volendosi rassegnare alle babysitter decise che lì avrebbe fatto casa e bottega. Mi sedevo al grande tavolo per i compiti, mentre attorno si creavano abiti, moda. L’azienda è stata fondata da nonna Delia che disegnò le prime divise Alitalia, in quel colore carta da zucchero ora ripreso anche da Ita. E tutta la creatività è sempre nata qui, sul territorio, un processo che ho accentuato scegliendo di lavorare con una filiera produttiva a chilometro zero per una questione di sostenibilità. Scelta che nel lockdown si è rivelata strategica: non abbiamo dovuto fermarci mai, abbiamo potuto continuare a produrre».\n\n\n\nDove e cosa producete a km zero?\n\n«Il territorio anche se non è strutturato nei classici distretti, offre molti laboratori per la confezione soprattutto, la maglieria la realizziamo in parte in Lazio e in parte in Umbria, dove c’è una forte specializzazione».\n\n\n\nImprenditrice e stilista.\n\n«Mio padre Gianni, che scomparve prematuramente, seguiva la parte finanziaria dell’azienda, quando nel 2017, giovanissima, ho dovuto prendere le redini ho dovuto gestire tutto».\n\n\n\nMai stata tentata di vendere?\n\n«Negli anni ho ascoltato tutte le offerte, poi ho pensato di potercela fare, con il supporto di istituti finanziari. Adesso con un atto di mecenatismo che unisce le risorse del gruppo Biagiotti e di Intesa Sanpaolo, sarà finanziato il restauro della Fontana della Dea Roma in Campidoglio, dove ha appena sfilato la collezione primavera-estate 2023. Un modo per ristabilire una solida connessione col territorio. E grazie alla collaborazione con Intesa Sanpaolo possiamo dare vita a un nuovo grande progetto di bellezza e sostenibilità. Non è il primo restauro, infatti abbiamo già riportato all’originale bellezza la Scala Cordonata del Campidoglio disegnata da Michelangelo e i Due Dioscuri che la custodiscono. Un modo per restituire al territorio, quell’energia della bellezza di cui solo lavorando nella Città eterna si beneficia».\n\n\n\nA proposito di finanza, il fashion ormai è finanza? E come chiuderà il 2022 di gruppo Biagiotti?\n\n«La Borsa con la borsa, potrei ironizzare. La finanza in questi anni si è avvicinata alla moda perché il settore esprime un valore importante. Abbiamo appena rivisto le nostre stime: il fatturato 2022 farà un balzo a due cifre intorno al 12% sull’anno precedente».\n\n\n\nE dove andrete a investire?\n\n«Il mercato italiano, con quelli europei, tedesco soprattutto, restano il focus del nostro progetto d’impresa. Il futuro ci porta però a valutare con attenzione anche il mercato americano dove debutterà la collezione Laura Biagiotti Golf. Negli Usa siamo forti della riconoscibilità del nostro storico profumo “Roma”, prima con la multinazionale Procter&Gamble, che ha prodotto le fragranze Biagiotti fino al 2015, poi con il gruppo Angelini».\n\n\n\nModa e beauty. Come Chanel che ha poggiato il successo su due pilastri, abiti e profumi. È quello il modello?\n\n«E’ il modello francese di note maison che intendo percorrere con Angelini: ora il lancio di Forever Gold mentre stiamo preparando un lancio di fragranza inedito per il 2023. E poi...».\n\n\n\nPoi?\n\n«Gli accessori, con nuovi progetti su una linea di borse e accessori. E il business dell’occhialeria con un accordo di licenza in esclusiva con Demenego per la produzione e distribuzione mondiale di occhiali da vista e da sole a marchio Laura Biagiotti della durata pluriennale (fino al 2024, ndr)».\n\n\n\nDigitale?\n\n«Lavoriamo al canale digital, con un investimento per i prossimi tre anni tra il 6 e l’8% del fatturato, ma per il futuro bisogna anche guardare alle due dimensioni dei piaceri di lusso di domani: una più materiale espressa dagli abiti, l’altra più esperienziale. Così è nato il progetto del golf».\n\n\n\nÈ vice presidente del Comitato Roma Expo 2030, e intanto la Ryder Cup si terrà nel 2023 nel golf al castello.\n\n«Per la prima volta questo importante evento sportivo, si terrà in Italia, qui al Marco Simone Golf & Country Club. È stato un investimento poderoso sin dal 2014, un “progetto Paese” visto che il castello è monumento nazionale. Moda e golf sono legati da comun denominatore: l’amore, l’investimento sul territorio».\n\n\n\nCon quale ritorno?\n\n«Difficile dare una cifra, l’impatto stimato su Roma tra turismo e sport, sarà tra i 700 milioni e il miliardo di euro».\n\nIscriviti alla newsletter \"Whatever it Takes\" di Federico Fubini. Dati, fatti e opinioni forti: le sfide della settimana per l’economia e i mercati in un mondo instabile. Ogni lunedì nella tua casella di posta.\n\n\n\nE non dimenticare le newsletter L'Economia Opinioni\"\n\ne \"L'Economia Ore 18\".\n\n© RIPRODUZIONE RISERVATA",
    "Settore orafo, per l’export la Cina è più vicina": "Ascolta la versione audio dell'articolo\n\n2' di lettura\n\nCon oltre 940 milioni di persone connesse, la Cina è il Paese più digitale al mondo e uno dei principali mercati per il settore orafo. Già nel periodo pre-covid uno studio di Bain&Co. stimava che la popolazione cinese raggiungerà la quota del 46% del consumo mondiale di beni di lusso entro il 2025. Il Paese del Dragone ha grandi potenzialità per il settore del gioiello: Tiffany ha venduto tramite un live-streaming jewelry show, ovvero una sorta di “televendita in diretta sui social”, una collana da 28,3 milioni di dollari. Tante aziende italiane sono ingolosite dall’idea di esportare in Cina, ma si sa che è un mercato lontano e complesso. Quali sono quattro cose da tenere in mente per la propria strategia di export?\n\n1 Bandi: ce ne sono di dedicati alla internazionalizzazione, alla figura dell’export manager e alla digitalizzazione che, ad esempio, vi permettono di pagare un’agenzia che vi segue su questi aspetti fino al 100%. Un elemento che fa la differenza è avere un consulente o una figura interna che controlli cosa esce e che sia veloce nel fare domanda.\n\nLoading...\n\n2 Vendere online non è scontato. La propensione di acquisto e l'interesse verso il Made in Italy ci sono, ma se il vostro marchio non si trova in nessuna piattaforma social cinese sarà quasi impossibile vendere, in particolare se volete esportare una merce non economica. Anzi, il consumatore cinese, non trovando nulla nel “loro internet”, sospetterà anche della provenienza e del valore del prodotto.\n\n3 Tracciare un piano di sviluppo: per riuscire ad avere una crescita dell’export in Cina è necessario lavorare sulla brand awareness anche offline, meglio se puntando a delle aree specifiche del Paese. Conferma questa modalità Gianluca Mirante, direttore Italia, Cipro, Grecia e Malta del Hong Kong Trade Development Council, che sottolinea: «La presenza di una rete offline è determinante, soprattutto se si parla di brand non ancora conosciuti in Cina, e serve considerare un approccio graduale implementando una strategia da attuare in uno spazio temporale non inferiore ai tre anni. Una novità rilevante che riguarda i brand italiani è il progetto della Gba (Greater Bay Area) che prevede l'integrazione di Hong Kong con la Provincia del Guangdong e Macao, e che garantirà un gran numero di buyer provenienti da una delle area più ricche dell'intera Cina».\n\n4 Uno sguardo verso il futuro. Se anche la Cina non è un obiettivo del breve termine, questi sono due consigli: il primo è di proteggere il proprio brand là. Purtroppo ci sono diverse società cinesi che registrano i marchi che vedono interessanti in Europa, prima che lo facciano i legittimi proprietari, per poi costringerli a pagare somme ingenti per cederli. Il secondo consiglio è di tenere sempre uno sguardo verso la Cina, visto che là stanno sviluppando delle metodologie di marketing e di vendita che spesso vengono copiate dalle piattaforme social made in Usa e in generale dal mondo del business occidentale.",
    "Colmare il ritardo tecnologico con la Cina o diventarne succubi": "Dall’ultimo rapporto del think tank Scsp, diretto dall’ex Ceo di Google Eric Schmidt, è emersa la necessità per Washington di spingere di più sull’acceleratore per agganciare Pechino nella corsa tech. Perdere la partita su tre settori chiave (microelettronica, 5G e I.A.) vorrebbe dire essere del tutto dipendenti dalla Cina\n\nArrivare prima, per non essere subordinati. Sembra essere questa la lezione impartita agli Stati Uniti dall’ultimo rapporto pubblicato dal think tank Special Competitive Studies Project (SCSP), in cui viene evidenziata una prospettiva sempre più chiara a tutti: senza progressi significativi nella tecnologia, la Cina potrà diventare una potenza tech talmente grande da escludere tutte le altre. Compresa l’America, che infatti cerca di ridurre quanto più possibile il divario con la storica rivale. In alternativa, il pegno da pagare sarebbe molto alto e si riverserebbe in tutti i settori, dall’economia fino alle forze militari.\n\nLo ha scritto chiaro e tondo nel rapporto anche l’ex Ceo di Google, Eric Schmidt, presidente dell’SCSP. “Pechino mette in atto le sue minacce di tagliare le forniture statunitensi di terre rare – necessarie per le tecnologie energetiche, digitali e di difesa – e riduce le forniture di semiconduttori innovativi, di cui il 92% è prodotto a Taiwan”, ha scritto. In sintesi, di fronte a questo scenario, “gli americani sono costretti a vivere in un mondo in cui la Cina può chiudere il rubinetto della tecnologia”. Per evitare che ciò accada, è necessario correre. Il CHIPS and Science Act va proprio in questa direzione ma, nonostante i tanti soldi messi sul tavolo dal governo americano, potrebbe non essere sufficiente. Il problema sta nel fatto che mentre Pechino investe da anni nel mondo tecnologico, gli Stati Uniti hanno iniziato troppo tardi e adesso raggiungere la Cina è molto più complesso di quel che sembri.\n\nPer provarci, tuttavia, secondo SCSP è necessario puntare su tre settore chiave: microelettronica, 5G e Intelligenza Artificiale. “Queste tre tecnologie”, si legge nel rapporto, “rappresentano l’hardware critico, l’infrastruttura di rete e il software alla base di ogni aspetto della nostra vita – la potenza di calcolo, la connettività e i flussi di dati fondamentali per la nostra economia, società e sicurezza nazionale”. Nel primo campo, “gli Stati Uniti sono rimasti a guardare mentre la loro quota di produzione di chip che alimentano ogni macchina moderna ha raggiunto il minimo storico”.\n\nIl 98% dei chip di cui ha bisogno il Pentagono, tanto per dirne una, sono costruiti, assemblati o confezionati in Cina. Sul 5G, invece, la partita è ancora molto lunga ma, anche in questo caso, gli Stati Uniti sono partiti in ritardo rispetto alla concorrenza e “solo una campagna diplomatica” serrata “ha rallentato la marcia della Cina”. Così come una battaglia ancora in corso riguarda più in generale l’I.A. ma, “mentre gli Stati Uniti non avevano una strategia che collegasse la tecnologia alla sicurezza nazionale, la Cina ha iniziato a investire in un piano nazionale per guidare il mondo dell’I.A. entro il 2030”. Washington, al contrario, ha sviluppato un piano simile solo quattro anni dopo.\n\nLo scenario peggiore ipotizzato dal rapporto vede una Cina ottenere il possesso dei metalli critici, il che vorrebbe dire paralizzare l’America – economicamente quanto militarmente – e renderla subordinata a Pechino, insieme alle altre democrazie. Si tratta, appunto, di una possibilità estrema ma che non è più possibile ignorare. Preoccupazioni di questo tipo sono infatti sempre più frequenti e ne è consapevole anche il governo degli Stati Uniti. “Non ho bisogno di dirvi che i progressi della scienza e della tecnologia sono pronti a definire il panorama geopolitico del Ventunesimo secolo”, ha scritto in una nota Jake Sullivan, il consigliere per sicurezza nazionale, proprio in risposta ai timori sollevati nel rapporto. I progressi tecnologici genereranno svolte “rivoluzionarie nel campo della salute e della medicina, della sicurezza alimentare e dell’energia pulita”, tanto per sottolinearne alcune.\n\nTuttavia, stiamo sempre parlando degli Stati Uniti e, quindi, di una potenza a tutti gli effetti che parte da una base solida. Investire nelle industrie esistenti e riportare in casa la produzione di materiali essenziali, come i chip, potrebbe garantire a Washington “un vantaggio nelle tecnologie critiche”. Anche perché gli Usa non possono promuovere un’I.A. democratica ed aperta “senza strategie nazionali”. Per ridurre il gap con la Cina è però necessario agire subito o, per essere precisi come nel rapporto, entro il decennio.",
    "Taiwan, Cina agli Usa: \"Cambino rotta o confronto diventerà conflitto\"": "La politica dell'Unica Cina è la base su cui poggiano le relazioni tra Pechino e Washington e \"la questione di Taiwan sta diventando sempre più il maggiore pericolo\" che, \"se non gestito bene, è molto probabile provochi conseguenze devastanti\".\n\nLo ha detto il ministro degli Esteri cinese, Wang Yi, spiegando che \"se gli Stati Uniti non cambiano rotta verso Pechino, il confronto diventerà inevitabilmente conflitto\".",
    "Il miglioramento della Cina e le opportunità che ne derivano": "Guardando agli ultimi trimestri, con il senno di poi è chiaro che i titoli azionari cinesi si sono imbattuti in una “tempesta perfetta”. Pechino ha iniziato a restringere la liquidità già nella seconda metà del 2020, molto prima rispetto al resto del mondo. A questa politica macro più restrittiva si sono aggiunte tutte le azioni di regolamentazione che hanno colto di sorpresa gli investitori e che si sono protratte per tutto il 2021. All’inizio di quest’anno, la nuova variante Omicron di Covid-19 ha rappresentato una grave minaccia per la rigida politica cinese zero-Covid, che si va ad aggiungere a una nuova serie di preoccupazioni geopolitiche innescate dal conflitto tra Russia e Ucraina.\n\nNegli ultimi uno o due mesi abbiamo iniziato a vedere un miglioramento sotto molti aspetti. La priorità politica si è spostata dall’inasprimento al sostegno della crescita. Per i prossimi trimestri ci aspettiamo un ambiente normativo e di liquidità più favorevole. La situazione del Covid-19 è migliorata e le catene di approvvigionamento sono tornate in gran parte alla normalità: si registrano ancora focolai su piccola scala in alcune città, che inevitabilmente hanno un impatto sulle imprese di servizi locali; tuttavia, riteniamo che un’altra grave interruzione delle supply chain possa essere auspicabilmente evitata. Infine, l’aumento dei prezzi delle materie prime, che ha danneggiato i margini di molte aziende industriali cinesi, ha iniziato a diminuire, il che dovrebbe favorire la crescita degli utili delle aziende cinesi mid/downstream.\n\nDal minimo di metà marzo, le azioni cinesi hanno recuperato parte delle perdite precedenti. L’indice Msci China ha guadagnato il 9,2% mentre l’indice Msci Ac World è sceso del 2,2% dal 15 marzo 2022 al 10 agosto 2022. Nonostante questa parziale ripresa della performance relativa, non abbiamo la sensazione che il sentiment sia improvvisamente diventato eccessivamente rialzista, piuttosto che gli investitori ritengano che il peggio sia probabilmente alle spalle e che l’economia potrebbe migliorare nella seconda metà dell’anno.\n\nRiteniamo che l’economia cinese abbia superato la fase di forte decelerazione vista nella prima metà del 2022. Non ci aspettiamo stimoli su larga scala, ma crediamo che la situazione migliorerà nei prossimi trimestri. Il problema è capire quale sarà la china di questo miglioramento. La Cina si trova in una posizione unica per quanto riguarda il suo ciclo economico. Con un’inflazione che, a giugno, si è attestata intorno al 2,5%, secondo i dati del governo, la Banca Centrale ha un margine di manovra sufficiente per allentare la presa, mentre la maggior parte delle altre grandi economie è impegnata in un ciclo di inasprimento per contenere gli alti tassi di inflazione che non si vedevano da decenni. Questo potrebbe mettere il mercato cinese in una posizione relativamente migliore.\n\nWenli Zheng, Portfolio Manager, China Evolution Equity Strategy, T. Rowe Price\n\nLe opportunità più interessanti\n\nCi sono tre gruppi di aziende che presentano opportunità interessanti. Il primo è costituito da società uniche che potrebbero registrare una crescita superiore al 20% nei prossimi tre-cinque anni: il brusco sell-off di quest’anno ci ha offerto l’opportunità di acquisirne alcune a un prezzo interessante. Tra queste, una startup leader nel settore dei veicoli elettrici, una piattaforma di reclutamento online e un operatore di centri commerciali.\n\nIl secondo gruppo è costituito da quelli che chiamiamo “nonlinear growers”: si tratta di società che secondo noi vivranno un’accelerazione significativa degli utili grazie al miglioramento del ciclo del prodotto o delle operazioni. Ne sono un esempio un’azienda di display per autoveicoli e un’azienda di packaging farmaceutico.\n\nNel terzo gruppo ci sono aziende che devono affrontare pressioni a breve termine sui margini a causa dell’aumento dei prezzi delle materie prime. Si tratta di aziende consolidate e riteniamo che queste pressioni si invertiranno probabilmente nei prossimi uno o due anni. Questa categoria comprende un distributore di gas leader in Cina e un produttore di noodle istantanei.\n\nD’altro canto, abbiamo anche effettuato alcune cessioni, tra cui titoli che hanno beneficiato della pandemia e dell’interruzione della catena di approvvigionamento. I loro margini sono ai massimi pluriennali e potrebbero essere difficili da sostenere. Ne sono un esempio alcune società di progettazione di circuiti integrati, aziende di spedizione di container e produttori di piccoli elettrodomestici.\n\nLa specificità dei veicoli elettrici\n\nI veicoli elettrici possono essere un importante motore per l’aggiornamento industriale della Cina nei prossimi cinque-dieci anni. La Cina è il più grande mercato automobilistico a livello globale, ma i produttori locali avevano una posizione relativamente debole nel settore delle auto con motore a combustione interna (Ice), con una quota di mercato inferiore al 40%. Al contrario, la posizione delle aziende cinesi nel settore dei veicoli elettrici è molto più forte, con una quota di mercato locale superiore all’80%. Con il tempo, riteniamo che i produttori di auto cinesi potrebbero svolgere un ruolo significativo anche nei mercati globali dei veicoli elettrici.\n\nQuesto potrebbe portare enormi opportunità in tutta la catena di fornitura, compresi i produttori di batterie, le aziende di ricambi auto, i fornitori di attrezzature e di automazione/software. La nostra attenzione nel settore dei Ev, oltre a determinati produttori di veicoli elettrici, si concentra principalmente sulle aziende di componenti con un forte posizionamento competitivo e opportunità di guadagno di contenuti, come nei casi dei vetri dei display e delle componenti elettriche.\n\nLa transizione dei veicoli elettrici dovrebbe portare anche a un rapido cambiamento del panorama competitivo. Ad esempio, uno dei principali produttori cinesi di cambi ha una quota di mercato del solo 8% nel mercato tradizionale dei motori a combustione. Al contrario, nel mercato dei veicoli elettrici il processo di produzione richiede una precisione elevata, il che crea maggiori barriere all’ingresso: perciò, questa azienda ha raggiunto una quota di mercato del 50%, conquistando una posizione dominante.\n\n*Portfolio Manager, China Evolution Equity Strategy, T. Rowe Price",
    "L’imbarazzo dell’alleato cinese: “L’escalation ci allontana dal Cremlino\"": "PECHINO - \"A causa della nuova escalation bellica, della sua aggressione e volontà di annessione e della sua rinnovata minaccia di guerra nucleare, credo che la Cina non abbia altra scelta se non quella di stare un po' più lontana da Putin in questo momento\", confida a Repubblica Shi Yinhong, professore di Relazioni internazionali all'Università Renmin di Pechino, profondo conoscitore della politica estera cinese.",
    "Centrali a carbone: all’estero, la Cina ha infranto le promesse": "Un anno fa, il presidente Xi Jinping prometteva dal palco dell’Onu di interrompere i finanziamenti per centrali a carbone all’estero. Da allora solo 26 impianti su 104 sono stati davvero messi da parte\n\nPhoto by Valeriy Kryukov on Unsplash\n\nLe centrali a carbone entrate in esercizio emetteranno 1 Gt CO2 da qui al 2050\n\n(Rinnovabili.it) – La Cina ha costruito 14 centrali a carbone all’estero da quando ha promesso, un anno fa, di cancellare i piani per nuovi impianti. Se avranno una durata di vita media, fino al 2050, emetteranno più di 1 Gt CO2 in atmosfera. E per la maggior parte dei progetti, Pechino non ha ancora decretato ufficialmente lo stop.\n\nSe il gigante asiatico non smetterà di temporeggiare, almeno altre 27 nuove centrali a carbone rischieranno di entrare in esercizio nei prossimi mesi. I lavori sono quasi conclusi per 23 GW di impianti, che si sommerebbero ai 7,3 GW di nuova capacità installata nei 12 mesi passati. Tutte queste centrali erano già in costruzione quando il presidente Xi Jinping ha annunciato, all’assemblea generale dell’Onu lo scorso settembre, che avrebbe contribuito alla lotta al riscaldamento globale anche togliendo il supporto cinese agli impianti all’estero.\n\nLeggi anche La Cina sta cancellando davvero i suoi investimenti nel carbone all’estero?\n\nI conti in tasca a Pechino li fa un rapporto del Center for Research on Energy and Clean Air and People of Asia for Climate Solutions (CREA). Che prova a sottolineare gli aspetti (potenzialmente) positive. Se 41 centrali a carbone sono in funzione o lo saranno probabilmente a breve, ce ne sono altre 49 su cui Pechino è ancora in tempo per intervenire. Per 33 impianti, pari a 36 GW di capacità installata, è più facile decretare lo stop perché sono ancora allo stadio di project financing e devono assicurarsi alcuni dei permessi necessari. Questi siti sono soprattutto in Vietnam (6,4 GW), Mongolia (6,1 GW) e Laos (6,3 GW). Meno semplice agire nel caso dei restanti 16 impianti, pari a 17 GW. Questi sono in fase di pre-costruzione ma, sottolinea il rapporto, potrebbero ancora essere convertiti in progetti rinnovabili. I contratti per quattro di questi, peraltro, sono stati firmati dopo la promessa di Xi all’Onu.\n\n“Se la capacità proposta di centrali a carbone che oggi è nel limbo venisse ufficialmente cancellata, si potrebbero evitare 341 milioni di tonnellate di emissioni di CO2 all’anno – equivalenti alle emissioni di CO2 del settore energetico del Regno Unito nel 2021”, calcola il rapporto. “Questo risparmio totale porterebbe a una stima di 8,6 Gt CO2 cumulative, ipotizzando che tutti questi impianti a carbone vengano ritirati entro il 2050, data cruciale per evitare un riscaldamento di 2°C e rispettare gli obiettivi climatici di Parigi”.\n\nLeggi anche Carbone addio? La Cina lo esclude dagli investimenti della Belt & Road",
    "Borse Cina: ancora in rosso, Shanghai chiude a -1,2% e Hong Kong a -0,4%": "\n\nBorsa Italiana non ha responsabilità per il contenuto del sito a cui sta per accedere e non ha responsabilità per le informazioni contenute.\n\nAccedendo a questo link, Borsa Italiana non intende sollecitare acquisti o offerte in alcun paese da parte di nessuno.\n\nSarai automaticamente diretto al link in cinque secondi.",
    "L'allarme delle aziende Ue in Cina: \"L'ideologia batte l'economia\"": "AGI - Le imprese europee in Cina fanno suonare un campanello d'allarme, tra il protrarsi della politica dello \"zero Covid\" e le difficoltà legate a un percepito aumento della politicizzazione del clima d'affari. In uno dei rapporti più critici realizzati negli ultimi anni, la Camera di Commercio dell'Unione Europea in Cina (Euccc) manda un duro richiamo a Pechino.\n\n\"Mentre in passato l'agenda di riforme di Pechino è servita ad assicurare la stabilità, spingere la crescita economica e facilitare enormi flussi di investimenti diretti esteri in ingresso, ora l'ideologia sta battendo l'economia\", si legge nel Position Paper, il principale documento emesso annualmente dall'ente che raggruppa le imprese europee che operano nel Paese asiatico.\n\nLa percezione verso la Cina è cambiata dal 2020, primo anno della pandemia, quando il Paese asiatico era visto come \"un porto sicuro per gli investimenti\", sottolinea il rapporto. Oggi, invece, \"la dedizione a un'inflessibile politica sul Covid-19 ha portato a disagi senza precedenti alle imprese e ha esacerbato le sfide pre-esistenti\", prosegue l'ente a difesa delle imprese Ue. Ci sono poi il favoritismo verso le imprese statali e l'aumento della politicizzazione degli affari, ricorda l'Euccc, che \"hanno ulteriormente eroso la posizione della Cina come destinazione degli investimenti\". In questo quadro, le imprese vedono sempre di più la Cina come \"meno prevedibile, affidabile ed efficiente\", e a questa situazione si aggiungono le tensioni geopolitiche che rendono il futuro \"meno certo\".\n\nLe imprese europee, ha commentato il presidente della Euccc, Jorg Wuttke, \"vogliono ancora contribuire allo sviluppo economico della Cina, ma gli investimenti nel Paese è improbabile che crescano mentre la Cina tiene le porte chiuse e le aziende percepiscono rischi politici, economici e di reputazione in crescita\". Pechino non concorda con la visione della Camera di Commercio europea, e chiede un clima aperto e trasparente per le imprese cinesi che operano all'estero.\n\nIn risposta a una domanda sulle preoccupazioni delle imprese europee, il portavoce del ministero degli Esteri cinese, Wang Wenbin, ha difeso le linee anti-pandemiche varate dal governo cinese come \"le più economiche ed efficaci\" tra quelle messe in campo a livello internazionale, ribadendo che la Cina \"ha coordinato la prevenzione e il controllo della pandemia con lo sviluppo economico e sociale\".\n\nLa Cina, ha aggiunto il portavoce, \"sta costruendo un nuovo modello di sviluppo\" che \"offrirà opportunità di sviluppo più ampie per tutti i Paesi, compresi i Paesi europei\", e si augura che tutti, compresa l'Ue, \"possano fornire un clima commerciale aperto, trasparente e non discriminatorio\" alle imprese cinesi all'estero.",
    "La nuova fase della guerra di Putin e l’appello della Cina: «Serve una tregua e il ritorno al dialogo»- Corriere.it": "di Guido Santevecchi\n\nIl presidente Xi Jinping teme il «caos mondiale» e le ricadute economiche per il Paese. E pensa a Taiwan\n\nVladimir Putin e Xi Jinping a Samarcanda lo scorso 16 settembre (Afp)\n\nDAL NOSTRO CORRISPONDENTE\n\nPECHINO - Che cosa pensa Xi Jinping della nuova fase della guerra di Vladimir Putin contro l’Ucraina e il campo occidentale? Il portavoce del ministero degli Esteri di Pechino, a domanda ha risposto: «La posizione della Cina è stata sempre coerente e chiara nel chiedere un cessate il fuoco attraverso il dialogo e il negoziato, il rispetto della sicurezza, sovranità e integrità territoriale di tutti i Paesi, l’osservanza dei principi contenuti nella carta delle Nazioni Unite». Il diplomatico ha aggiunto che «servono sforzi internazionali per una risoluzione pacifica delle crisi».\n\n\n\n\n\nSono mesi che Pechino parla in linea di principio della necessità di un dialogo che porti a una tregua. All’inizio ha invocato ragioni umanitarie, ora comincia a fare i conti anche economici su quello che Xi chiama «il caos mondiale» e fa riferimento all’Onu (dove peraltro si è ripetutamente astenuta nei voti sulla crisi ucraina). Parlare di nuovo ora di cessate il fuoco potrebbe essere uno sviluppo? Anche il rifiuto cinese di definire l’azione russa per quello che è, un’aggressione, era stato letto da alcuni governi ottimisti come un espediente di Xi per mantenersi neutrale e poter agire da mediatore (prima o poi). Di fatto, la Cina ha solo mantenuto la sua ambiguità strategica, non ha mai segnalato una volontà di impegnarsi in un negoziato tra le parti. L’interesse strategico di Pechino sembra la disunione dell’Occidente, più che la vittoria della Russia.\n\n\n\nUna novità notevole è venuta da Vladimir Putin, che incontrando Xi a Samarcanda la settimana scorsa ha ammesso che «la Cina è preoccupata e ha delle domande sulla questione ucraina». Tradotto: significa che in questi mesi sono emerse tensioni con l’alleato. E che in realtà gli interrogativi cinesi sono centrati non sulla sorte di Kiev ma sulla tenuta di Mosca.\n\n\n\n\n\nInteressante la reazione sui social media mandarini. Ieri mattina, subito dopo la dichiarazione incendiaria di Putin su mobilitazione di 300 mila soldati e nucleare, su Weibo sono piovuti commenti di cinesi comuni «colpiti dalla determinazione dei russi» e sulla «opportunità di porre fine all’egemonia degli Stati Uniti». E ancora, ha scritto qualcuno sullo sviluppo nella guerra d’Ucraina che subito è diventato il secondo argomento più dibattuto online: «La chiave è che se la Russia dovesse crollare, l’Occidente potrebbe concentrarsi sulla Cina». Ecco forse perché Xi gioca da equilibrista. La Cina sarà anche preoccupata, ma per preparare il suo colloquio faccia a faccia con l’amico Putin, la settimana prima di Samarcanda Xi aveva mandato in Russia Li Zhanshu, il numero 3 del suo Politburo. E il compagno Li aveva detto che «la Cina comprende e sostiene la necessità di tutte le misure prese da Mosca per proteggere i suoi interessi nazionali quando Stati Uniti e Nato hanno cercato di chiuderla in un angolo alla sua porta di casa (evidentemente l’Ucraina, ndr)». Quella dichiarazione è stata propagandata dalla stampa di Mosca e non citata dalla stampa di Pechino. E anche dopo Samarcanda, nel resoconto cinese del colloquio tra Xi e Putin, l’Ucraina non è comparsa nemmeno in una riga.\n\nQualche osservatore ha notato una coincidenza: Putin aveva lanciato la sua «operazione militare speciale» in Ucraina (l’aggressione) pochi giorni dopo l’incontro di febbraio con Xi a Pechino, quando i due proclamarono la famosa e famigerata «collaborazione senza limiti». E ora, la «mobilitazione parziale» delle forze militari russe arriva poco dopo che lo Zar ha parlato con Xi a Samarcanda.\n\n\n\nLe difficoltà militari dei russi lanciati in un territorio che sembrava facile da conquistare hanno ricordato a Pechino quanto sarebbe incerto e pericoloso uno sbarco a Taiwan. Significativo quanto ha appena detto il ministro degli Esteri Wang Yi al vecchio Kissinger che invocava prudente realismo: «C’è un vecchio detto in Cina: è meglio perdere mille soldati che un palmo di terreno». Molto più che di Ucraina, in questi mesi i cinesi hanno parlato di riunificazione taiwanese; arrivando a fare le prove generali di blocco aeronavale ad agosto, con la scusa della visita a Taipei di Nancy Pelosi. È per scongiurare l’apertura di un secondo fronte nel Pacifico che Joe Biden ha ripetuto che l’America difenderebbe militarmente l’isola in caso di attacco.",
    "Cina pronta a occupare il vuoto lasciato dalla Russia": "Nella raccapricciante situazione che verte lo scacchiere internazionale si inserisce l’analisi del periodico “Il Foglio” secondo il quale ci sono due sedi diplomatiche importanti, in Italia, molto interessate alla campagna elettorale e al governo che verrà dopo il 25 settembre, che sono attualmente in attesa della nomina di un ambasciatore. Questa volta nessun candidato alle elezioni politiche italiane ha potuto ottenere la tradizionale fotografia con l’ambasciatore americano, non ancora nominato dall’Amministrazione Biden. Ma pure l’ambasciata cinese, privata del funzionario più alto in grado che può prendere decisioni politiche rappresentando il Partito all’estero, ultimamente ha iniziato a cercare visibilità con metodi tra l’aggressivo e il maldestro, e così finisce per somigliare sempre di più alla sede diplomatica di Via Gaeta, quella della Federazione Russa . Tra la foto di un panda e di un razzo, tra un delirio di Roger Waters sulla situazione internazionale e un’accusa all’America di rubare il petrolio alla Siria, il profilo twitter dell’Ambasciata cinese in Italia di cui l’Ambasciatore Li Junhua , (42 mila 700 follower, contro i 37 mila e 800 di quella americana) si è messo a pubblicare pure meme e immaginette con messaggi imperativi: “Gli Stati Uniti e il suo Congresso devono osservare rigorosamente la politica di Una Sola Cina”, si leggeva in un tweet, “e non intrattenere scambi ufficiali con la regione di Taiwan”. Sotto, un fumetto mortificante della speaker della Camera Nancy Pelosi che sembra un asino. Ma ieri il portavoce dell’ambasciata ha trovato anche il tempo di rispondere a un articolo pubblicato su Panorama che accusa la Cina di eseguire “prelievi forzati di organi” da esseri umani. Dall’alto della nota libertà di stampa e d’inchiesta e della trasparenza amministrativa che vigono nella Repubblica popolare cinese, il portavoce in un messaggio sul sito dell’ambasciata si dice scontento della disinformazione sul suo paese e scrive: “Esortiamo i relativi media italiani a sapere e conoscere obiettivamente la verità”. Come la Russia quando dà lezioni di giornalismo ai suoi, incarcerandoli. Sembra quasi una svolta comunicativa, quella della sede diplomatica di Via Bruxelles, in un momento piuttosto delicato. Li Junhua era diventato ambasciatore cinese in Italia tre anni fa, quando la partnership Roma-Pechino sembrava “senza limiti”, salvo poi ritrovarsi con il governo Draghi, europeista e atlantista. Li ha lasciato Roma a fine luglio dopo essere stato nominato vicesegretario generale delle Nazioni Unite per gli Affari economici e sociali: una bella promozione. A gestire gli affari correnti per ora c’è l’incaricata ad interim Zheng Xuan, che è uscita allo scoperto all’inizio d’agosto, in emergenza, quando la Cina aveva un assoluto bisogno di pubblicare sui media italiani la propria versione nazionalista della visita della speaker della Camera Nancy Pelosi . Come ci possiamo meravigliare che questi siamo attori delle illazioni sulle varie ingerenze politiche? E’ successo negli USA quando fu eletto Tralp è qualcosa del genere è successo anche con Biden, ma ricordiamo qualora ce lo fossimo già scordati, che l’Itia non sono gli Susa e la solidità della democrazia è qualcosa nella a parole ma poco nei fatti.",
    "Cina alla conquista dell’America Latina": "Ascolta la versione audio dell'articolo\n\n4' di lettura\n\nIl collegio Si Miao Wei Hua a Quevedo\n\nBandierine rosse e canzoni in mandarino tra le palme e i banani nella provincia de Los Rios, in Ecuador. A Quevedo i trecento allievi del collegio Si Miao Wei Hua, dedicato al padre della medicina tradizionale cinese, sognano di poter andare in Cina, la terra promessa. Per il momento i ragazzi, molti degli quali indios, sono la prova vivente delle radici piantate da Pechino nel cuore dell’America Latina.\n\nIn appena vent’anni, complice l’ingresso della Cina nella Wto e la spinta al Go global, nonchè l’impatto della crisi finanziaria che ha assorbito le energie degli Usa e della sfilza di governi di sinistra, los chinos hanno rimpiazzato los gringos in un mercato distante geograficamente ma vicino più che mai ai bisogni e agli interessi di Pechino.\n\nLoading...\n\nGià prima della pandemìa, nel 2020, la Boston University ha calcolato che la Cina rappresentava oltre un terzo delle esportazioni estrattive dell’intera regione e un quinto di quelle agricole. Con queste dinamiche, perfino il Brasile, dove con il presidente Jair Bolsonaro i legami sono diventati relativamente tesi, l’impulso è quello di mantenere buone le relazioni. D’altronde i cinesi sono avidi di materie prime e mais, terre rare e prodotti ittici, quindi riportare indietro l’orologio non è facile, a dispetto del colore politico dei Governi locali, e degli errori (non pochi) commessi dai cinesi.\n\nLa ricetta di Pechino\n\nAcquisizioni, intese commerciali, finanziamenti di infrastrutture e dighe, accordi di libero scambio, prestiti ai Governi, intensi programmi di scambi culturali, sbarco di aziende e di prodotti made in China sempre più tecnologicamente avanzati. La ricetta di Pechino è fatta di un mix di interventi tali che riesce difficile immaginare il subcontinente senza i cinesi.\n\nL’ultimo rapporto Rhodium-Baker McKenzie sugli M&A cinesi rivela che la percentuale è calata nell’ultimo quinquennio, ma nel 2021, sui 23,7 miliardi investiti, almeno 3 erano destinati all’America latina, specie nel settore energetico.",
    "Cina: Ottobre rosso?": "Fedeli alla linea\n\nContinua la strategia zero covid in Cina. A fronte di 349 nuovi casi di Covid, il governo cinese ha oggi deciso di prolungare i semi lockdown in vigore per quasi 40 milioni di residenti a Chengdu e Shenzhen. E con almeno 68 città in isolamento parziale o totale, crescono i timori che le restrizioni inizialmente previste per pochi giorni possano estendersi per settimane o mesi. Come accaduto a Shanghai tra aprile e giugno.\n\nNon è un caso che la strategia zero covid diventi ancora più rigida in queste settimane: il 16 ottobre il Partito Comunista Cinese inizierà il suo ventesimo congresso. Congresso in cui Xi dovrebbe essere riconfermato Segretario Generale del Pcc per un terzo mandato (inedito nella storia della Repubblica Popolare). Nonostante un’economia che traballa.\n\nProblemi di gioventù\n\nNegli ultimi mesi i ripetuti lockdown hanno aumentato le pressioni sulla seconda economia mondiale. Tanto che nel secondo trimestre il PIL cinese ha evitato per un soffio la contrazione: solo + 0,4% su base annua. Inferiore persino all'1,2% previsto e ben lontano dall’obiettivo ufficiale del 5,5% che sembra ormai abbandonato.\n\nTra pandemia e l'aggravarsi della crisi immobiliare (le vendite di immobili sono crollate del 24% quest’anno), gli ingranaggi cinesi sembrerebbero essersi inceppati. Specie per i più giovani (disoccupazione giovanile al 20%). Il terzo trimestre è quindi fondamentale per cercare di rilanciare l’economia. Motivo per cui nelle ultime settimane il governo ha annunciato un piano da circa 150 miliardi di dollari con l'obiettivo di aumentare la spesa infrastrutturale e far ripartire la crescita.\n\nMal comune mezzo gaudio?\n\nPer una Cina che rallenta c’è un’Europa che tira un sospiro di sollievo. Alla frenata dell’economia cinese corrisponde infatti un minor consumo di gas da parte di Pechino. E quindi più gas per il Vecchio Continente. Anche proveniente dalla Cina stessa, che vista la debolezza della sua domanda interna ci rivende il gas naturale liquefatto (spesso russo) che le avanza: nei primi sei mesi dell’anno il 7% delle importazioni di GNL in Europa sarebbe arrivato da Pechino.\n\nMa c’è anche l’altro lato della medaglia. L’economia cinese rappresenta quasi un quinto del PIL mondiale che diminuisce dello 0,3% per ogni calo di un punto percentuale del PIL cinese. Complice la concomitante brusca frenata dell’economia americana e europea, una recessione globale è sempre più vicina?",
    "In Cina, il prezzo delle pere fresche è raddoppiato rispetto allo scorso anno": "La raccolta delle pere ha già superato il giro di boa in Cina. Quest'anno, a causa del poco interesse nella coltivazione delle pere, i volumi di produzione di molte varietà di pere sono diminuiti, facendo aumentare il prezzo. Inoltre, le tariffe di spedizione stanno gradualmente scendendo, il che stimola la domanda all'estero.\n\nLi Xixi, portavoce della Hebei Xionghan Agricultural Produce Co., Ltd., ha recentemente parlato delle condizioni attuali nelle aree di produzione di pere dello Hebei.\n\n\"Quest'anno i coltivatori di pere hanno abbandonato e addirittura abbattuto alcuni peri, causando in questa stagione un calo del volume di produzione dei frutti dello Hebei del 10-15%. Diverse grandi aziende d’esportazione hanno avuto difficoltà quest'anno ad acquistare pere dai coltivatori, perché questi ultimi erano riluttanti a vendere, dal momento che il prezzo era ancora abbastanza basso\".\n\n\"L'anno scorso, i pericoltori hanno abbattuto gli alberi perché il prezzo di acquisto era basso, e quindi hanno perso la fiducia nella produzione delle pere. Inoltre, la raccolta e la vendita, o l'abbattimento degli alberi, richiedeva manodopera che invece era carente. Alcuni agricoltori hanno semplicemente abbandonato i loro pereti\", ha detto Li Xixi. \"Ad aprile e maggio 2022, il prezzo delle pere ha iniziato a salire. Alcuni agricoltori hanno quindi ripreso a coltivare i loro alberi abbandonati e altri hanno smesso di abbatterli\".\n\n\"La raccolta di alcune importanti varietà di pere, come la Imperial Crown, New Pear n. 7 e Fengshui, è già terminata. La raccolta tardiva delle pere Autumn Moon è attualmente in corso e quella delle pere Ya dovrebbe concludersi tra il 20 e il 25 settembre\".\n\n\"Quest'anno il volume di produzione delle pere Ya è notevolmente diminuito. Il prezzo di acquisto e al dettaglio di questa varietà è generalmente inferiore a quello della Imperial Crown. Ecco perché un certo numero di coltivatori ha sostituito le pere Ya con altre varietà, come la Imperial Crown. Il numero di peri Ya abbandonati o abbattuti, è stato decisamente maggiore di quello degli alberi di Imperial Crown\", ha affermato Li Xixi.\n\n\"Inoltre, la domanda del mercato è stata piuttosto alta durante la stagione della raccolta, quindi i distributori hanno raccolto e venduto allo stesso tempo, e immagazzinato meno pere rispetto agli anni precedenti. Per quanto riguarda il prezzo, in questa stagione è stato elevato e non ci sono segnali che indicano un eventuale calo. Indipendentemente dalla varietà, che siano Imperial Crown o Ya, i prezzi sono aumentati del 40-70% rispetto alla scorsa stagione\".\n\nLe condizioni del mercato delle pere stanno migliorando. \"Sono tre le ragioni: in primo luogo, in primavera le temperature sono state piuttosto basse e le precipitazioni frequenti, il che ha ritardato la stagione della raccolta di 5-10 giorni. La raccolta tardiva ha creato un gap tra la fine della stagione di vendita precedente e l’inizio della nuova, stimolando la domanda. In secondo luogo, le tariffe di spedizione internazionale stanno lentamente scendendo. Il prezzo più basso dei trasporti stimola la domanda estera. Terzo, il Festival di metà autunno [10 settembre 2022] è un periodo in cui le vendite di frutta aumentano perché le persone regalano frutti premium. I volumi di vendita delle pere Autumn Moon o delle pere Crispy in confezioni regalo sono entrambi aumentati\".\n\nL'export di pere è attualmente stabile e la domanda del mercato è più o meno la stessa della scorsa stagione. \"I clienti d'oltreoceano hanno espresso la loro preoccupazione per l'alto prezzo di acquisto delle pere all'inizio della stagione della raccolta, ma il calo delle spese di spedizione ha riequilibrato il prezzo al dettaglio. L'impatto degli elevati prezzi di acquisto sulle esportazioni è limitato\", ha affermato Li Xixi. \"Le confezioni regalo di pere sono ancora molto apprezzate dai clienti d'oltreoceano. Alcuni di questi hanno pianificato, già nella prima metà dell'anno, le vendite di Natale e Capodanno\".\n\nParlando delle previsioni per le prossime settimane, Li Xixi ha affermato: \"I crescenti volumi di consegna di mele e arance metteranno sotto pressione il prezzo al dettaglio delle pere. Il mercato domestico della frutta ha sofferto quest'anno le condizioni meteo estreme. I limoni e i pomelo Honey sono più piccoli, e i loro volumi di produzione sono limitati. Il volume di produzione delle pere Fragrant dello Xinjiang è ridotto, perché la grandine ha danneggiato i frutti. Ecco perché il prezzo è leggermente più alto quest'anno. Tuttavia, la qualità è buona e il grado Brix è elevato, quindi anche se il prezzo è alto, i consumatori domestici continuano ad acquistarle\".\n\nLi Xixi ha anche condiviso la sua opinione sul settore. \"Penso che solo un mercato redditizio possa garantire un'elevata qualità del prodotto, volumi di produzione stabili e fiducia nell'industria delle pere. I prezzi bassi scoraggeranno gli agricoltori dal coltivare le pere o dalla gestione dei loro alberi per migliorare la qualità del prodotto. Non c'è modo di sviluppare un’industria sostenibile in tali condizioni. La superficie complessiva dedicata ai pereti si riduce ogni anno. Speriamo di aiutare i coltivatori a meccanizzare le piantagioni di pere, cosa che li può aiutare a superare la carenza di manodopera e stimolare un sano sviluppo dell'industria cinese delle pere\".\n\nPer maggiori informazioni:\n\nLi Xixi\n\nHebei Xionghan Agricultural Produce Co., Ltd.\n\nShijiazhuang Imperial Crown Import and Export Trade Co., Ltd.\n\nTel.: +86 175 0320 2183\n\nWhatsApp: +64211840824\n\nWeb: www.xgfreshproduce.com",
    "Cina, monitorate le navi Usa e Canada in Stretto di Taiwan - Asia": "Le forze armate cinesi \"hanno inviato forze navali e aeree per tracciare e monitorare il cacciatorpediniere Uss Higgins e la fregata HMCS Vancouver\" che ieri hanno attraversato da sud verso nord lo Stretto di Taiwan.\n\nLo ha reso noto il colonnello Shi Yi, portavoce del Comando del teatro orientale dell'Esercito popolare di liberazione (Pla) in merito all'episodio che ha visto ieri protagoniste un'unità della Marina Usa e una di quella canadese impegnate a sostegno della \"libertà di navigazione\" per respingere le rivendicazioni territoriali cinesi.\n\n\"Le truppe sono sempre in allerta, contrastano risolutamente tutte le minacce e le provocazioni e difendono con forza la sovranità nazionale e l'integrità territoriale\", ha aggiunto Shi, in una nota postata sui social media.\n\nIl cacciatorpediniere americano e la fregata canadese hanno effettuato l'operazione congiunta all'indomani delle affermazioni ripetute dal presidente Usa Joe Biden sull'intervento delle truppe statunitensi in aiuto di Taiwan in caso di invasione della Cina, che considera l'isola una parte \"inalienabile\" del suo territorio da riunificare anche con la forza, se necessario.\n\nLa Uss Higgins, in collaborazione con la fregata HMCS Vancouver, \"ha condotto un transito di routine nello Stretto di Taiwan il 20 settembre in conformità con il diritto internazionale\", ha riferito la Settima Flotta americana, affermando che il passaggio è avvenuto \"attraverso un corridoio nello Stretto che è al di là del mare territoriale di qualsiasi Stato costiero\".\n\nIl Canada ha riferito che la sua unità era in viaggio per unirsi a una missione in corso sul rispetto delle sanzioni dell'Onu contro la Corea del Nord. \"Il transito di routine di oggi nello Stretto di Taiwan dimostra il nostro impegno per un Indo-Pacifico libero, aperto e inclusivo\", ha dichiarato il ministro della Difesa di Ottawa, Anita Anand. E' di 11 mesi fa la navigazione congiunta americano-canadese nello Stretto di Taiwan, con il coinvolgimento del cacciatorpediniere Uss Dewey e della fregata HMCS Winnipeg.\n\n",
    "Cina: la coltivazione domestica del kiwi si sta sviluppando bene": "I kiwi sono noti per essere uno dei tipi di frutta con il più alto contenuto di vitamina C. L'anno scorso la raccolta precoce è stata la più grande degli ultimi anni e ha avuto un grande impatto sull'intera industria nazionale dei kiwi, con prezzi più bassi di sempre.\n\nIn questo contesto, la raccolta precoce si è ridotta a partire dallo scorso anno e i prezzi dei kiwi hanno iniziato a riprendersi gradualmente. Quest'anno la situazione si è ulteriormente alleggerita e il settore si aspetta un aumento delle quotazioni. Secondo le statistiche, dal 15 luglio al 9 settembre, il volume delle vendite di kiwi è aumentato leggermente del 3% rispetto all'anno precedente e il prezzo medio è stato di 1,98 euro/kg, con un aumento del 22,11% rispetto all'anno precedente.\n\nLa Cina è il Paese d'origine dei kiwi; la superficie e la produzione di questo frutto continua a essere al primo posto nel mondo. In termini di distribuzione regionale del settore, l'area di coltivazione nello Shaanxi rappresenta circa il 40% dell'area di coltivazione totale dell'intero Paese. Tuttavia, quest'anno le piogge nello Shaanxi sono state più abbondanti e i fiori e i frutti sono diminuiti. La produzione nello Shaanxi si è ridotta. Dal 15 luglio al 9 settembre il volume delle vendite di kiwi nello Shaanxi è diminuito del 10,5% rispetto all'anno precedente.\n\nAl contrario, il commercio complessivo dei kiwi rossi e dei kiwi gialli del Sichuan è nettamente migliore e il volume delle vendite di kiwi del Sichuan è aumentato del 48,32% rispetto all'anno precedente. Tuttavia, la scala complessiva delle transazioni nel Sichuan continua a non superare quella dei kiwi dello Shaanxi, con un volume delle transazioni di meno della metà.\n\nIn base alle attuali transazioni di mercato, il commercio di kiwi è più concentrato, forse sotto influenza degli anni precedenti. Tutti capiscono che non è facile destreggiarsi con i kiwi. Tuttavia, il settore all'ingrosso impegnato nella vendita di kiwi sta mostrando una buona direzione di sviluppo.\n\nLe importazioni di kiwi in Cina sono di gran lunga superiori alle esportazioni e la proporzione tra importazioni ed esportazioni è gravemente squilibrata. I kiwi importati provengono principalmente da Nuova Zelanda, Cile e Italia. Il volume delle importazioni da questi tre Paesi rappresenta più del 95% delle importazioni totali, di cui la Nuova Zelanda rappresenta circa il 70% del totale.\n\nTuttavia, dal punto di vista del consumatore non è che la coltivazione dei kiwi in Cina sia carente. Il problema è che non esiste un soggetto o un marchio certo che guidi il consumo sul mercato. Molte aziende produttrici di kiwi imitano i frutti importati, ma nel complesso il prodotto continua a percorrere la strada dei prodotti di fascia bassa.\n\nFonte: Jiaxing Fruit Market",
    "La Grande Muraglia Cinese, 10 cose curiose che (forse) non conosci": "La Grande Muraglia cinese, conosciuta in ogni angolo dell’universo, è una delle sette meraviglie del mondo. La sua costruzione risale ad oltre 2.000 anni fa, intorno al 700 a.c. e fu realizzata per volere di Qin Shi Huangdi, il primo imperatore della dinastia dei Qin.\n\nPare che nell’epoca in cui la Cina era divisa in tanti piccoli Stati, esistessero già in molti di questi regni delle mura difensive utilizzate per proteggerne i confini. L’imperatore Qin Shi Huangdi ebbe il grande merito di unificare tutti i regni (e di conseguenza le mura) fortificando le protezioni già esistenti.\n\nDurante la dinastia Han (dal 206 al 220 a.c.) la Muraglia di Qin venne restaurata e prolungata. In questo periodo, tra l’altro, la Cina aveva sviluppato una fiorente attività commerciale e la Muraglia tracciava il percorso della via della seta. Fu però durante la dinastia dei Ming, ben 13 secoli dopo, che la Grande Muraglia venne ampliata e arricchita di torri e cannoni, fino a raggiungere quasi 6.400 chilometri di lunghezza.\n\nGrande Muraglia Cinese, sove si trova e come è stata realizzata?\n\nLa Grande Muraglia si staglia oggi tra le montagne a nord della Cina e circonda tutto il territorio a nord-ovest di Pechino. È costruita in muratura, rocce e terra battuta. La larghezza varia a seconda dei tratti e si va da 4,5 metri a 9 metri; la sua altezza invece raggiunge circa 7 o 8 metri, in diverse zone.\n\nRappresenta una delle opere più grandi mai costruite e, proprio a causa della sua grandezza ed unicità, la Muraglia è sempre stata oggetto di leggende e curiosità.\n\n10 curiosità sulla Muraglia Cinese\n\n1. Non è mai esistito, ad esempio, un vero e proprio progetto generale di costruzione della Grande Muraglia ma l’opera venne costruita in itinere nel corso dei secoli.\n\n2. Sin dall’inizio, ai tempi della dinastia dei Qin, per incollare tra loro i mattoni che costituiscono il muro, si utilizzò farina di riso glutinoso.\n\n3. La Muraglia, a causa della stretta larghezza, non è visibile ad occhio nudo dallo spazio, come testimoniato da molti astronauti che avrebbero riferito tale notizia al quartiere generale della NATO. Pare che sia impossibile identificarla già ad un’altezza di un centinaio di chilometri a meno che non si utilizzi un telescopio.\n\n4. Ogni anno la Grande Muraglia viene visitata da oltre 10 milioni di turisti. È una delle opere più visitate al mondo da cui si godono panorami unici e stupefacenti.\n\n5. Gli operai che lavorarono alla realizzazione dell’opera – diversi milioni di persone – erano per lo più schiavi, soldati, contadini, prigionieri e ribelli.\n\n6. La prima banconota che contiene l’immagine della Grande Muraglia risale al 1914. All’epoca valeva 2 jiao (20 centesimi di Yuan) oggi per i collezionisti ha un valore inestimabile.\n\n7. Nella provincia dello Hebei esiste una sezione della Muraglia Cinese sommersa dalle acque ed è chiamata “Xifengkou”.\n\n8. In Cina viene chiamata Wan-Li Qang-Qeng che significa letteralmente “muro lungo 10.000 Li” (che sono equivalenti a quasi 5.000 chilometri).\n\n9. Oggi la lunghezza totale della Muraglia è di 8.851 chilometri. Si pensa, però, che nel corso dei secoli molti tratti siano andati distrutti e che la sua lunghezza totale, nel corso dei secoli, abbia raggiunto i 21.196 chilometri (oltre la metà della circonferenza dell’equatore che è di 40.075 chilometri).\n\n10. La Muraglia Cinese è chiamata il Cimitero più lungo della Terra, perché durante la sua costruzione morirono oltre un milione di persone che lavoravano all’opera. Ad avvalorare tale tesi c’è la scoperta di molti resti umani sepolti ai bordi del muro e ritrovati dagli archeologi durante vari scavi, in periodi storici differenti.\n\nMappa e cartina\n\nAutore: Paola Toia",
    "La Xiplomacy: così la Cina plasma il nuovo ordine mondiale": "La recente attenzione sull’Asia centrale è soltanto l’ultima sortita diplomatica della Cina. Nella lunga lista di Pechino, infatti, figurano Paesi, continenti e regioni, considerati soggetti con i quali stringere alleanze strategiche. La Belt and Road Initiative, il mastodontico progetto infrastrutturale lanciato da Xi Jinping nel 2013, aveva il compito di unire la Repubblica Popolare Cinese al continente eurasiatico e all’Africa, mediante la costruzione di hub logistici o infrastrutture chiave, come strade, porti e aeroporti.\n\nLa pandemia di Covid-19 e la conseguente chiusura a riccio della Cina hanno mescolato le carte in tavola (dai progetti africani al Corridoio Economico Cina-Pakistan), mentre lo scoppio della guerra in Ucraina ha generato altri due effetti non preventivati.\n\nIl primo: l’implosione dell’Ucraina stessa, nazione sulla quale il Dragone ha investito ingenti capitali, ha distrutto una potenziale testa di ponte della BRI che avrebbe contribuito a collegare l’ex Impero di Mezzo all’Europa. Ricordiamo che, nel 2019, la Cina aveva scavalcato la Russia diventando il più grande partner commerciale dell’Ucraina, con un commercio complessivo di 18,98 miliardi di dollari e un incremento di quasi l’80% rispetto al 2013. Non solo: nel 2021, le esportazioni ucraine verso la Repubblica Popolare – comprendenti per lo più materie prime come minerali ferrosi, mais e olio di girasole – hanno toccato quota 8 miliardi di dollari, mentre le importazioni dalla Cina – in larga parte macchinari e beni di consumo – sono state pari a 10,97 miliardi di dollari.\n\nIl secondo effetto figlio del conflitto russo-ucraino è il seguente: la spaccatura del mondo in blocchi contrapposti. In tal senso, l’Occidente considera Pechino un attore ambiguo, con tutti i contraccolpi economici del caso.\n\nÈ logico che in un simile scenario Xi non potesse accontentarsi di risvegliare la BRI. Serviva un colpo di reni, una scarica di adrenalina. Che, puntualmente, si è manifestata nel corso degli ultimi mesi. In che modo? Attraverso quella che i media cinesi hanno rinominato Xiplomacy, ovvero la diplomazia costruita, passo dopo passo, da Xi Jinping in persona attraverso accordi, incontri e viaggi. Certo, la pandemia ha costretto il presidente cinese a passare decine di mesi chiuso in una bolla, senza poter incontrare o ricevere nessuno. Ma la Cina ha comunque continuato a tessere la sua tela. E adesso è pronta a dipingerla.\n\nLa diplomazia di Xi\n\nXi Jinping ha più volte invitato la comunità internazionale ad abbracciare una filosofia di governance globale, in grado di enfatizzare “l’ampia consultazione, il contributo congiunto e i benefici condivisi”, giusto per citare alcuni termini riportati da Xinhua. Lo scorso giugno, in occasione del 14esimo summit virtuale sei Paesi BRICS, il leader cinese ha spiegato ciò che la Cina crede che il mondo dovrebbe fare per affrontare le sfide globali e stimolare lo sviluppo comune.\n\nIntanto, Xi ha proposto la Global Security Initiative (GSI), che sostiene una visione di sicurezza comune, globale, cooperativa e sostenibile. Si tratta, sulla carta, di un “nuovo tipo di sicurezza che sostituisce il confronto, l’alleanza e un approccio a somma zero con dialogo, partnership e risultati vantaggiosi per tutti”. In attesa di capire meglio coma si concretizzerà una proposta del genere, il capo di Stato cinese ha quindi avanzato l’Iniziativa di sviluppo globale (GDI), la quale mira a “rilanciare l’attuazione dell’Agenda 2030 delle Nazioni Unite per lo sviluppo sostenibile e costruire una comunità globale di sviluppo”.\n\nScendendo nello specifico, nonostante relazioni economiche ancora rilevanti, i rapporti diplomatici tra Cina e Stati Uniti sono ai minimi termini, mentre quelli con l’Europa risentono sia delle pressioni di Washington sia della diffidenza che, con il tempo, Bruxelles ha accumulato nei confronti di Pechino. È anche per questo motivo che il Dragone ha preferito guardare altrove, cercando di plasmare un nuovo ordine mondiale aperto a tutti, con un particolare occhio di riguardo ai Paesi più strategici, ovvero quelli in via di sviluppo.\n\nAfrica\n\nCon il crollo delle relazioni con gli Stati Uniti e l’Europa, la Cina sta dando il via a una nuova ondata di diplomazia in Africa, dove domina il commercio con le nazioni ricche di risorse e mantiene legami amichevoli con leader per lo più autoritari, libera dalla concorrenza dell’Occidente.\n\nSecondo quanto riportato dal New York Times, nel continente nero Pechino sta adeguando il suo approccio, integrando più da vicino gli sforzi finanziari e diplomatici. È un riconoscimento del fatto che la sola costruzione di nuove superstrade, dighe idroelettriche e grattacieli, come la Cina ha cercato di fare con la Belt and Road Initiative, non era sufficiente, da solo, a garantire le relazioni.\n\nPer completare le infrastrutture citate, Xi ha avviato la citata GSI, un ampio sforzo per unire i paesi in via di sviluppo. Il Dragone sta attualmente cercando di raggiungere, lo Zambia, una nazione fortemente indebitata con grandi miniere di rame, dall’Etiopia. Allo stesso tempo, i cinesi si offrono di mediare nei conflitti civili che stanno causando una carestia devastante in loco e, cosa più significativa, sta segnalando una nuova strategia per risolvere il nodo dei miliardi di dollari in prestiti cinesi scaduti, cancellando o ristrutturando i debiti dei partner africani.\n\nAmerica Latina\n\nPer quanto riguarda l’America Latina, la Cina ha investito più di 130 miliardi di dollari nella regione tra il 2005 e il 2020. Paesi come Brasile, Perù, Cile e Argentina hanno ricevuto rispettivamente 60 miliardi, 27 miliardi, 15 miliardi e 12 miliardi di dollari. Tra il 2000 e il 2018, la Cina ha investito 73 miliardi di dollari nel settore delle materie prime del continente, anche costruendo raffinerie e impianti di lavorazione in nazioni con quantità significative di carbone, rame, gas naturale, petrolio e uranio.\n\nPiù recentemente, Pechino ha investito circa 4,5 miliardi di dollari nella produzione di litio in Messico e nei cosiddetti Paesi del triangolo del litio, e cioè Argentina, Bolivia e Cile (la triade contiene più della metà del litio mondiale, un metallo necessario per la produzione delle batterie).\n\nLa China Development Bank, intanto, ha finanziato importanti progetti solari ed eolici, come il più grande impianto solare dell’America Latina a Jujuy, in Argentina, e il parco eolico di Punta Sierra a Coquimbo, in Cile. Dal punto di vista infrastrutturale, invece, Argentina, Brasile, Cile, Ecuador, Perù e Uruguay sono membri della Asian Infrastructure Investment Bank.\n\nIl Dragone ha anche finanziato progetti di costruzione in tutta la regione, concentrandosi su dighe, porti e ferrovie, ed è adesso concentrata sulle “nuove infrastrutture“, come l’intelligenza artificiale, il cloud computing, la costruzione di città intelligenti e la tecnologia 5G. Argentina e Brasile, tra gli altri, dipendono da Huawei per le loro reti cellulari, e questo nonostante gli avvertimenti degli Stati Uniti.\n\nRussia, Asia e resto del mondo\n\nLa Russia si è avvicinata di sua spontanea volontà alla Cina in seguito allo scoppio della guerra in Ucraina. Anche prima del 24 febbrao, tuttavia, Vladimir Putin aveva scelto di guardare a est più che a ovest. Xi, a capo di una potenza energivora, ha accolto a braccia aperte il vicino di casa, il quale si trova ora in una posizione decisamente subordinata.\n\nCon Mosca impantanata nel Donbass e dintorni, Pechino ha acceso i riflettori sull’Asia centrale. Pochi giorni fa, nel quasi ex cortile di casa del Cremlino, Xi ha chiesto “di rimodellare l’ordine internazionale”, parlando a Samarcanda, in Uzbekistan, al vertice dei Paesi dalla Sco (Shanghai Cooperation Organization), in una sorta di velata sfida all’influenza globale dell’Occidente. Nella regione, se il Kazakhstan è una riserva energetica invidiabile, l’Uzbekistan rappresenta un altro hub rilevante da portare dalla propria parte. E così ha cercato di fare il presidentissimo cinese. Per quanto riguarda il resto dell’Asia, Pechino sta cercando di ammorbidire i rapporti con la Corea del Sud e, probabilmente, nei prossimi mesi cercherà di implementare le relazioni con i Paesi Asean.\n\nDa sottolineare, infine, il raffreddamento delle tensioni con l’India e la sempre più evidente convergenza di intenti tra la BRI cinese e la Vision 2030 dell’Arabia Saudita, il progetto abbracciato da Ryad per ridurre la dipendenza dell’Arabia Saudita dal petrolio, diversificare la sua economia e sviluppare settori di servizio pubblico come sanità, istruzione e turismo. La diplomazia di Xi non si ferma.",
    "Le tigri asiatiche sorpassano la Cina, per la prima volta in 30 anni": "Indonesia, Filippine, ma anche India e Pakistan. Le economie emergenti del continente asiatico sorpassano Pechino, che resta indietro per colpa del Covid e non solo. Gli ultimi dati dell’Asian Development Outlook\n\nIn mezzo alle grandi sfide degli ultimi anni, l’Asia sembra avere rallentato. La Banca Asiatica di Sviluppo ha abbassato i pronostici di crescita dei Paesi in sviluppo dell’Asia e il Pacifico a circa il 4,3% quest’anno. Secondo il report Asian Development Outlook 2022, l’economia regionale asiatica crescerà di circa il 4,9% nel 2023, in confronto ad una proiezione del 5,3% fatta ad aprile.\n\nLa spesa e gli investimenti dei consumatori locali spingono la ripresa in un contesto difficile per la pandemia del Covid-19. Tuttavia, la guerra in Ucraina ha aumentato l’incertezza globale, creando nuovi disagi nel rifornimento di materie prime, alimenti ed energia. Ugualmente, hanno un impatto significativo le misure finanziarie eseguite della Federal Reserve degli Stati Uniti e la Banca Centrale Europea.\n\nPer la prima volta in 30 anni, l’economia cinese resta indietro rispetto ai Paesi emergenti della regione a causa della politica zero Covid imposta dal governo di Pechino, spiega il report Asian Development Outlook. Lo studio ha declassato le sue previsioni per la crescita della Cina nel 2022 al 3,3% dal 5,0% di aprile. E ha anche tagliato la sua proiezione per il prossimo anno al 4,5% dal 4,8%.\n\nLe limitazioni per il Covid, spiega la Banca Asiatica di Sviluppo, si aggiungono ad altre sfide economiche che la regione deve affrontare: “Queste derivano principalmente dalla prolungata invasione russa dell’Ucraina, che ha spinto al rialzo l’inflazione globale di cibo e carburante e ha portato le economie avanzate ad aumentare i tassi di interesse”.\n\nLa Banca Asiatica di Sviluppo definisce Paesi in via di sviluppo, o emergente, uno dei suoi 46 membri regionali in Asia e nel Pacifico, praticamente tutte le economie della regione tranne il Giappone. Per il 2023, la regione emergente asiatica dovrebbe crescere del 4,9%, anziché del 5,3%.\n\nInvece, la previsione di crescita per l’India è stata ridotta al 7,0%, dal 7,5%, con un’espansione del 7,2% prevista per il prossimo anno. Lo Sri Lanka dovrebbe ridursi dell’8,8% quest’anno, e si prevede che il Pakistan, cresciuto del 6% nell’anno fiscale 2022 terminato a giugno, si espanderà a un ritmo più lento di 3,5% nel 2023. L’Indonesia dovrebbe crescere del 5,4%, rispetto al 5,0%, mentre le Filippine cresceranno del 6,5%, anziché del 6,0%.\n\nAlbert Park, capo economista della Banca, sostiene che “l’Asia in via di sviluppo continua a riprendersi, ma i rischi incombono a grandi dimensioni. Una significativa flessione dell’economia mondiale minerebbe gravemente la domanda per le esportazioni della regione. Una stretta monetaria più forte del previsto nelle economie avanzate potrebbe portare all’instabilità finanziaria. E la crescita in [Cina] deve affrontare le sfide dei blocchi ricorrenti e di un settore immobiliare debole”.",
    "Pakistan al collasso dopo le inondazioni: gli aiuti di Cina e India in cambio di maggiore influenza su Islamabad": "Le catastrofiche inondazioni che hanno colpito il Pakistan, devastando le aree rurali ed uccidendo almeno millecinquecento persone, hanno minato il sistema produttivo del Paese. Ottocentomila capi di bestiame sono stati travolti dai flussi d’acqua e hanno perso la vita, il settanta per cento delle coltivazioni di cipolle, frumento e riso è andato distrutto, le infrastrutture chiave come strade e ferrovie sono state cancellate nelle popolose regioni centro meridionali ed il tasso d’inflazione, che prima del disastro aveva toccato il 24 per cento, ha già superato il 500 per cento per alcune categorie di beni. Il settore agricolo contribuisce alla formazione del 25 per cento del prodotto interno lordo pakistano ed il suo collasso provocherà una forte recessione, una grave penuria di prodotti alimentari sul mercato interno e la loro mancata esportazione verso l’estero. Le inondazioni, come confermato da uno studio scientifico citato dalla National Public Radio statunitense, sono chiaramente legate al surriscaldamento climatico e le province che sono state colpite più duramente hanno sperimentato un volume di precipitazioni otto volte maggiore rispetto a quello abitualmente atteso nel mese di agosto, che è anche stato il più piovoso dal 1961 ad oggi. Il cambiamento climatico non è stato però l’unico fattore scatenante, dato che milioni di pakistani vivono in zone soggette ad inondazioni dove i sistemi di drenaggio sono carenti ed antiquati. Il loro ammodernamento, unito al rinforzo di ponti e strade, potrebbe prevenire danni catastrofici in futuro.\n\nIl primo ministro Shehbaz Sharif ha chiesto a tutti i paesi del mondo di aiutare quanto più possibile il Pakistan perché “ci sono discrepanze”, come ricordato dal Wall Street Journal, tra quanto è stato promesso e quanto è stato ricevuto. Le autorità hanno reso noto di aver bisogno di un miliardo di dollari solamente per erogare gli aiuti più urgenti. Il ministro delle Finanze Miftah Ismail ha ventilato l’ipotesi di autorizzare il commercio di vegetali con la rivale India mentre Sharif ha reso noto di avere aperto colloqui con la Russia per importare grano da Mosca evitando, però, di violare le sanzioni occidentali imposte in seguito all’invasione dell’Ucraina. “Abbiamo ricevuto un’offerta da parte loro e stiamo negoziando” ha dichiarato Sharif, per poi concludere affermando che “abbiamo bisogno di nutrire la nostra popolazione”. Dopo il ritiro degli Stati Uniti dall’Afghanistan Islamabad, secondo quanto riferito da un’analisi di The Diplomat, ha ritenuto che la Russia potesse fornire la migliore tutela ai suoi interessi in Asia Centrale e Meridionale. Il Pakistan ha apprezzato che la Russia abbia mediato nel Nagorno-Karabakh ed anche l’intervento delle forze guidate dal Cremlino in Kazakhstan per garantire la sopravvivenza del governo in carica. Questi due eventi hanno fornito forti evidenze sul fatto che la Russia sia il garante della sicurezza dell’Eurasia e che le prospettive geo-economiche del Pakistan ne possano trarre beneficio. Pakistan e Russia condividono, poi, lo stesso obiettivo in Afghanistan: la formazione di un governo inclusivo a Kabul.\n\nLa crisi può diventare, per Islamabad, un test per verificare il successo della sua più ardita scommessa di politica estera degli ultimi anni: rimpiazzare gli Stati Uniti con la Cina come principale partner internazionale. I primi dati sembrano evidenziare che questo azzardo non abbia pagato. La Cina possiede un terzo del debito estero del Pakistan, ma non ha accennato alla possibilità di cancellazioni dopo aver erogato, negli ultimi anni, una serie di prestiti. Pechino ha promesso un pacchetto di assistenza pari a 57 milioni di dollari ma questi sforzi impallidiscono di fronte a quanto fatto dagli Stati Uniti in occasione delle inondazioni del 2010, quando l’aiuto americano raggiunse gli 1.3 miliardi di dollari e rimase significativo anche nei due anni successivi. Le organizzazioni non governative cinesi non si sono dimostrate rapide e pronte ad intervenire. Cina e Pakistan hanno stretto i rapporti diplomatici nel 1951 e da allora hanno instaurato un rapporto stretto e reciprocamente vantaggioso. Il Pakistan è stato una delle prime nazioni a riconoscere la Repubblica Popolare Cinese nel 1950 ed è rimasto un alleato durante il periodo di isolamento internazionale di Pechino negli anni Sessanta e Settanta. La Cina ha fornito al Pakistan assistenza significativa in ambito militare e tecnico, incluso il trasferimento di tecnologia ed equipaggiamento nucleare. La fornitura di equipaggiamento militare avanzato al Pakistan da parte della Cina ha suscitato preoccupazioni a Washington e Nuova Delhi in merito alle implicazioni geostrategiche di questa partnership.",
    "La Cina è alle prese con una 'epidemia' di diabete, cancro e cardiopatie": "AGI - La Cina deve affrontare un'emergenza sanitaria a causa di \"epidemie nascoste\" di malattie come cancro, problemi cardiaci e diabete che potrebbero avere “conseguenze sociali, economiche e demografiche di vasta portata” per la nazione più popolosa del mondo, avvertono gli esperti e si può leggere in un servizio del Guardian, nonostante il Paese “abbia imposto i lockdown più rigorosi al mondo” per proteggere la sua popolazione dal Covid-19. Tuttavia “l'impatto mortale delle malattie non trasmissibili è molto poco compreso e minaccia di uccidere decine di milioni di cinesi nei prossimi decenni senza politiche di salute pubblica più severe”.\n\nIl punto debole della situazione sanitaria della Cina, si osserva, è dovuta al fatto che “è stata trasformata negli ultimi decenni in un miracolo economico che ha visto una rapida industrializzazione e il trasferimento di centinaia di milioni di persone dalle campagne alle città” e questo enorme cambiamento, sottolinea il Guardian, certamente “ha risollevato la gente dalla povertà offrendo un tenore di vita migliore di quello di cui godevano nelle zone rurali” ma insieme a salari più alti e vita urbana “sono arrivate malattie ‘occidentali’ come il cancro legato a tassi molto alti di fumo, il diabete e le malattie cardiache grazie a una dieta più ricca, mancanza di esercizio e pressione alta”.\n\nWang Feng, professore di sociologia all'Università della California, a Irvine, afferma che il ritmo del cambiamento osservato in Cina negli anni '80 e '90 è diverso da qualsiasi altro avvenuto nel corso della storia e che i problemi sociali e sanitari accumulati per decenni si stanno ripresentando per diventare fuori controllo.\n\nAlcuni dati? Si calcola che più di un terzo degli 1,1 miliardi di fumatori nel mondo vive in Cina, dove circa la metà della popolazione maschile dipende dal tabacco. “Secondo le attuali proiezioni, le malattie legate al fumo, che includono cancro ai polmoni, malattie respiratorie e cardiache, uccideranno in maniera sbalorditiva un giovane cinese su tre entro il 2050”, una statistica preoccupante in un paese che sta già affrontando una crisi demografica a causa del calo delle nascite e del rapido invecchiamento della popolazione. Tanto che si prevede che potrebbe scendere da circa 1,4 miliardi di adesso a circa 1 miliardo entro il 2100. E potrebbe essere un disastro.\n\nA tutto ciò va aggiunto anche che la principale causa di morte in Cina è l'ictus, seguito da malattie cardiache, polmonari croniche e poi cancro ai polmoni, secondo uno studio sull’incidenza globale delle malattie dell'Istituto Usa per la valutazione della salute. E il fumo è un fattore decisivo. Secondo gli analisti, “l’attuale crisi sanitaria può essere fatta risalire in molti modi alla crescita economica stratosferica della Cina dalla fine degli anni '70, quando le persone hanno iniziato a consumare una dieta più occidentale e ad acquisire abitudini in stile occidentale”, sintetizza il Guardian. Fattori, questi, che potrebbero ridisegnare la mappa della nazione.",
    "DJI Sky City, il nuovo quartier generale di DJI a Shenzen (Cina)": "Due torri per la community creativa volante del produttore cinese di droni. La nuova sede aziendale, DJI Sky City, è un hub di innovazione all’avanguardia, che – si legge nel comunicato stampa – “unisce la filosofia dell’azienda di essere una comunità creativa per chi vola con una rivoluzionaria struttura architettonica mai vista prima in grattacieli di questa scala”.\n\nI progettisti sono il team di archistar Foster + Partners, le due torri – rispettivamente di 44 e 40 piani – sono destinate a diventare un nuovo punto di riferimento importante e sostenibile a Shenzhen, una delle prime dieci città UNESCO per design. “La tecnologia dei droni ha cambiato il modo in cui sperimentiamo il mondo che ci circonda, spingendo al contempo i confini delle possibilità aeree”, ha affermato Lord Foster, fondatore e presidente esecutivo di Foster + Partners e continua: “Mi piace usare i prodotti DJI da oltre un decennio. Siamo lieti di aver collaborato con DJI nella creazione della loro nuova sede a Shenzhen, che sarà il principale centro di ricerca e innovazione dell’azienda”.\n\nLe torri uniscono i dipendenti DJI che finora erano sparsi tra diversi edifici di Shenzhen durante la rapida crescita dell’azienda, portandoli in una struttura appositamente costruita che dà forma fisica al nome dell’azienda, Da-Jiang Innovations (大疆创新, o “innovazione senza confini ” in mandarino). Attraverso i suoi 200 metri di altezza, Sky City esemplifica il modo in cui DJI è maturata da startup di tecnologia di volo a leader globale dell’innovazione. Attraverso le torri, gli uffici dell’azienda, le aree di ricerca e sviluppo sono disposte in volumi fluttuanti a sbalzo rispetto ai nuclei centrali costituiti da grandi megatruss, dando l’impressione da lontano che gli edifici sianosospesi nell’aria.\n\nIl primo utilizzo di una struttura in acciaio a sospensione asimmetrica in grattacieli di questa scala, la struttura innovativa riduce la necessità di colonne, creando così spazi di lavoro ininterrotti che esprimono il motto aziendale “Innovazione senza confini” in termini architettonici.\n\nLa struttura ospita anche laboratori di test di volo con droni su quattro piani, realizzati su misura per le pratiche di sviluppo dei prodotti di prima fascia dell’azienda, resi possibili dalle esclusive capriate a forma di V che conferiscono alle torri un’identità distintiva, sullo sfondo dello skyline di Shenzhen.\n\nA quota 105 metri, le torri sono collegate da uno skybridge sospeso lungo 90 metri, un elemento leggero che crea un elegante collegamento tra i due volumi. Serve come simbolo per mostrare come tutti i reparti di DJI siano collegati per raggiungere un obiettivo comune.\n\nA livello del suolo, i volumi rialzati disegnano il verde circostante alla base degli edifici attraverso un giardino a podio in pendenza aperto al pubblico. Il piano terra ospita anche strutture pubbliche come un centro sanitario comunitario. In questo modo, il terreno dell’edificio è aperto e invitante, un gesto di rispetto di DJI per il contesto urbano e il suo contributo alla comunità.\n\nGli ingressi della torre offrono il primo assaggio dell’approccio pratico, estetico e creativo di Sky City al posto di lavoro. Ciascuna delle lobby mostra un pino nero circondato da un giardino zen, addossato a un muro striato realizzato con il processo di progettazione della terra battuta. Il risultato è una combinazione armoniosa di geometrie dure e natura ondulata, il progresso di domani e le radici del passato, che si completano a vicenda in pace. Foster + Partners ha sviluppato soluzioni che soddisfano il desiderio dell’azienda di creare un edificio sostenibile. Il design delle piastre del pavimento massimizza la luce del giorno riducendo il consumo energetico.\n\nL’innovativo sistema di sollevamento TWIN riduce il numero di vani necessari e aumenta la superficie utilizzabile dell’ufficio. Il suo sistema di controllo intelligente consente inoltre di ridurre il consumo di energia durante i periodi di minore affluenza. L’acqua piovana viene raccolta e immagazzinata per il riutilizzo, e l’acqua grigia viene riciclata per l’irrigazione, che inoltre attenua il problema delle piogge durante la stagione dei monsoni.\n\n“Ci sono voluti sei anni per costruire il nuovo quartier generale di DJI, che è il risultato della saggezza e della determinazione di DJI e dei nostri stimati partner”, ha affermato Frank Wang, fondatore e CEO di DJI. “Vediamo Sky City come un prodotto diverso da tutti quelli che abbiamo mai realizzato: la nostra vera casa. All’inizio di una nuova era per DJI, prestiamo grande attenzione alla crescita e al benessere di ogni dipendente. Questo inizia con un ambiente di lavoro che è allo stesso tempo pratico e piacevole. Spero che Sky City ispiri tutti noi a lavorare insieme e a scalare nuove vette di progresso, saggezza e possibilità per sviluppare soluzioni a beneficio della società”.\n\n273 visite\n\nRIPRODUZIONE RISERVATA © Copyright DRONEZINE",
    "Cina, la PboC inietta 12 miliardi di liquidità ma le borse finiscono in rosso. Chengdu esce dal lockdown": "L'Hang Seng apre la settimana, lunedì 19 settembre, portandosi ai minimi degli ultimi sei mesi (-1% alle ore 7:05 italiane), mentre Shanghai perde lo 0,4% (venerdì era scesa del 2,3%) e il Nikkei è chiuso per festività. L'oro cede lo 0,36% a 1.677 dollari per oncia, mentre il petrolio Wti americano sale dello 0,34% a 85,4 dollari il barile complice la fine di alcuni lockdown in Cina a partire da oggi.\n\nE' ancora super dollaro, le maggiori valute cedono in media poco più dello 0,2%, l'euro a 0,9992, lo yen a 143,28, la sterlina a 1,1399. Il T bond Usa decennale vede il rendimento in leggero calo al 3,45%, mentre i futures su Wall Street sono in rosso, soprattutto il Nasdaq (-0,4%).\n\nOggi i trader sono cauti in vista di un incombente aumento dei tassi di interesse da parte della Fed questa settimana (0,75% le attese di rialzo, con un 40% circa di possibilità che sia dell'1%). Nel frattempo, la preoccupazione per le tensioni tra Pechino e Washington è riemersa dopo che il presidente Usa, Joe Biden, ha dichiarato domenica in un'intervista (registrata) che le forze statunitensi difenderanno Taiwan in caso di invasione della Cina.\n\nCina, la Banca centrale immette 12 miliardi di yuan nel sistema\n\nL'Hang Seng è sotto stress lunedì nonostante l'immissione di 12 miliardi di yen (1,71 miliardi di euro) di liquidità nel sistema da parte della Banca centrale cinese. A pesare sui mercati, l'aggravarsi della crisi immobiliare e il rallentamento delle esportazioni nonostante l'impegno di Pechino ad accelerare i progetti e aumentare i consumi.\n\nLa People Bank of China ha abbassato il costo del prestito dei pronti contro termine a 14 giorni dal 2,25% al 2,15% lunedì per rilanciare il credito e sostenere l'economia. La banca centrale ha ripreso le operazioni di repo a 14 giorni per la prima volta dalla fine di gennaio, iniettando 10 miliardi di yuan tramite pronti contro termine a 14 giorni.\n\nAllo stesso tempo, La PBoC ha anche iniettato 2 miliardi di yuan tramite pronti contro termine a sette giorni e ha mantenuto il tasso invariato al 2%. Senza reverse repo in scadenza lunedì, la Banca centrale ha iniettato 12 miliardi di yuan netti tramite gli strumenti di liquidità a breve termine. E ha spiegato che la mossa mira a mantenere una liquidità ragionevole e sufficiente del sistema bancario alla fine del trimestre.\n\nInvestimenti in Cina, +16,4% nei primi otto mesi del 2022\n\nGli investimenti diretti esteri in Cina sono aumentati del 16,4% su base annua a 892,74 miliardi di yuan (138,41 miliardi di dollari) nei primi otto mesi dell'anno, secondo i dati del ministero del Commercio cinese. In termini di dollari, gli investimenti sono saliti del 20,2%. Gli investimenti esteri nel settore dei servizi sono aumentati dell'8,7%, mentre l'afflusso nelle industrie high-tech è balzato del 33,6%. Tra le principali fonti, sono aumentati soprattutto quelli provenienti da Corea del Sud (58,9%), Germania (30,3%), Giappone (26,8%) e Regno Unito (17,2%).\n\nChengdu, 21 milioni di abitanti, esce lunedì dal lockdown\n\nI tentativi della Cina di debellare il Covid-19 stanno prosciugando le casse del governo locale, rappresentando una nuova minaccia per l'economia, scrive Bloomberg. Agevolazioni fiscali per le imprese, blocchi sempre più frequenti e test di massa stanno mettendo sotto pressione le finanze in vista del 20° congresso del Partito Comunista a metà ottobre.\n\nLa megalopoli cinese di Chengdu esce lunedì dal lockdown stretto con 21 milioni di abitanti autorizzati a lasciare le proprie case per la prima volta dal 1 settembre, ma dovranno essere testati almeno una volta alla settimana per il virus. Nel frattempo, un report uscito nel weekend ha suggerito che Hong Kong potrebbe annunciare questa settimana la fine della quarantena (sempre a causa del Covid) in hotel. (riproduzione riservata)",
    "Il piano di Taiwan di fronte a un’invasione cinese": "Nel 1949, l’Esercito popolare di liberazione cinese (Epl) cercò per la prima volta di conquistare Taiwan. In Cina, la guerra civile era appena terminata con la vittoria del Partito Comunista Cinese guidato da Mao Zedong. I nazionalisti del Kuomintang e il loro leader, il generale Chiang Kai Shek, furono costretti a lasciare la terraferma e fuggire, in fretta e furia, nell’ex Formosa, dove sarebbe sorta la Repubblica di Cina. Le due “Cine” rivendicavano di essere l’unica e sola Cina legittima.\n\nLa notte del 25 ottobre, un’armata dell’esercito cinese composta da centinaia di imbarcazioni da pesca in legno salpò verso l’arcipelago delle Isole Kinmen (o Quemoy). L’obiettivo di Pechino era duplice: dare il colpo di grazia ai nazionalisti e conquistarne la roccaforte. I comandanti cinesi ritenevano, infatti, che prima di lanciare l’assalto finale a Taiwan si dovessero prima controllare Kinmen e le Isole Matsu. Così fu fatto. O, almeno, fu fatto un tentativo.\n\nErrori del passato\n\nIl piano dei comunisti prevedeva un attacco alle Kinmen dalle vicine Aotou, Dadeng e Lianhe. I soldati sarebbero invece attraccati “a ondate”: novemila uomini avrebbe dovuto costruire una prima testa di ponte. In seguito, sarebbero attraccati altri diecimila soldati sull’isola di Greater Kinmen, prevedendo di conquistarla in tre giorni.\n\nQuesto piano conteneva errori piuttosto importanti che ne avrebbero compromesso l’esito. Innanzitutto, i comunisti avevano erroneamente stimato che sull’intesa isola ci fossero solo 12mila soldati nemici, per di più reclute e resti demoralizzati di unità arruolate e sopravvissute alle sconfitte rimediate sulla terraferma cinese.\n\nImmaginando che un attacco dell’Epl fosse imminente, nelle settimane precedenti l’invasione, i comandanti nazionalisti ordinarono la costruzione di fortificazioni. A ottobre, le truppe del Kuomintang avevano costruito intorno a Kinmen circa 200 bunker e piazzato quasi 8mila mine antiuomo, oltre a vari ostacoli per impedire il transito di mezzi rivali sulle principali spiagge di approdo. La guarnigione nazionalista, inoltre, non era formata da sprovveduti ed era ben equipaggiata, ed era costituita da almeno 30mila effettivi (e non da 12mila, come ritenuto da generali di Mao), senza contare i potenziali rinforzi (altri 10mila circa).\n\nL’altro grande errore dell’Epl fu operativo. I comunisti avevano previsto uno sbarco in tre punti (il principale a Guiningtou) ma, a causa dei venti, delle acque agitate e delle loro fragili imbarcazioni, molti di loro finirono altrove. La mossa non riuscì a spezzare in due le difese dell’isola che, pare per puro caso, si accorsero dell’invasione in corso.\n\nComplice l’alta marea, diverse imbarcazioni cinesi si stavano avvicinando il più possibile alla spiaggia. Quando però iniziò la bassa marea, la maggior parte delle barche rimase intrappolata. Come se non bastasse, i soldati cinesi in avvicinamento furono falcidiati dall’artiglieria dei nazionalisti. Le imbarcazioni dell’EPL spiaggiate furono distrutte. Era il preludio al fallimento che sarebbe arrivato nelle 24 ore successive.\n\nDifendersi dal nemico\n\nLa rievocazione estremamente sintetica della Battaglia di Guningtou è interessante per almeno due ragioni. La prima: qualora la Cina, oggi, volesse attaccare Taiwan, Pechino partirebbe dalle Kinmen, vicinissime alle coste cinesi. La seconda ragione è prettamente tattica: l’attuale piano difensivo di Taipei sembra rievocare la difesa messa in atto a Guningtou.\n\nL’assunto base è semplice: le forze corazzate taiwanesi metterebbero nel mirino le forze anfibie dell’Epl quando la flotta nemica si troverebbe ancora a 2-3 chilometri dallo sbarco. C’è solo un piccolo problema. Questa teoria è efficace, ma solo supponendo che l’esercito della Repubblica Popolare non abbia intenzione di sparare dal mare, né di fare ricorso ai mezzi di sbarco Landing Craft Air Cushion o ad altre risorse di schieramento rapido per “scaricare” velocemente le unità sulla costa durante l’avvio della fase anfibia.\n\nIn un’eventuale attacco, inoltre, le brigate di artiglieria dell’Epl avrebbero quasi sicuramente il compito di scovare i propri bersagli, offrendo ulteriore copertura. Taiwan dovrebbe mettere in conto tutto questo. Anche perché, a proposito di Guningtou, vale la pena ricordare che lo stesso Epl ha da tempo analizzato i suoi errori. Meno di un anno dopo da quella disfatta, nel 1950, Pechino è riuscita a portare a termine un’operazione anfibia su un’isola molto più grande delle Kinmen: Hainan.\n\nLezioni dal passato\n\nNel caso in cui dovesse verificarsi un’invasione anfibia di Taiwan, la fase di sbarco dell’Epl avverrà sicuramente dopo che saranno già stati messi in atto attacchi a lungo raggio e operazioni di blocco. L’Epl, infatti, avrà ben poca voglia di ripetere i suoi errori, preferendo invece un “approccio Desert Storm” o “Changchun”.\n\nDal punto di vista cinese, inoltre, c’è da dire che l’Epl si addestra continuamente alle operazioni anfibie. In vari filmati diffusi dalla Cctv si possono osservare i soldati prepararsi all’azione ma anche, talvolta, incontrare problemi inattesi. L’addestramento anfibio dell’esercito cinese contempla infatti la presenza problemi del genere – a volte casuali, altre volte voluti – per consentire ai comandanti di improvvisare e cercare soluzioni sul campo.\n\nCome se non bastasse, le esercitazioni effettuate ad agosto lasciano presupporre che l’Epl, schierando elicotteri d’attacco a bordo delle Landing Helicopter Dock, intenda utilizzare i suddetti elicotteri contro i difensori costieri taiwanesi. Insomma, Taiwan fa bene a riproporre una difesa come quella adottata nel 1949 nella Battaglia di Guningtou. Dovrebbe però andare oltre, onde evitare il rischio di essere travolta da Pechino nonostante la poca esperienza cinese negli sbarchi e l’ombrello americano.",
    "Apple tradisce la Cina. Ora preferisce l'India": "TENNIS 2 gior\n\nGrazie di cuore Roger!\n\nÈ la fine di un'era: la gloriosa carriera della leggenda Federer è finita. È il momento delle lacrime\n\nL'inimitabile RogerOne chiude con una sconfitta in Laver Cup.",
    "“Taiwan è Cina, contrasteremo ingerenze esterne”": "“Dobbiamo combattere le attività dei separatisti per l’indipendenza di Taiwan con la massima risolutezza” e allo stesso tempo “prendere provvedimenti efficienti contro le interferenze straniere”. Lo ha dichiarato il ministro degli Esteri cinese, Wang Yi, intervenendo alla 77ª Assemblea generale delle Nazioni Unite in corso a New York. “Bloccheremo qualsiasi tentativo di creare una Cina […]",
    "Cina e India mostrano il pugno con Putin": "0 0\n\nHa dei limiti l’alleanza «senza limiti» con Xi Jinping. Vladimir Putin se n’è accorto nel vertice di Samarcanda, in Uzbekistan, dal quale invece si aspettava molto. Anche nell’enorme tavolo del summit a Samarcanda, tenuto su iniziativa della Organizzazione per la Cooperazione di Shanghai, i due alleati erano fisicamente distantissimi.\n\nLe dichiarazioni ufficiali sono state poche e prudenti, ma significative. Lo stesso Putin ha ammesso la freddezza di Pechino: la Russia comprende «domande e preoccupazioni» sull’Ucraina del presidente cinese. Xi Jinping ha confermato l’intesa con Mosca ma per «iniettare stabilità ed energia positiva in un mondo caotico». In sintesi: Xi Jinping compra gas e petrolio russi (tagliati all’Europa) a prezzi iper scontati ma non fornisce aiuti di armi e di alta tecnologia necessari a Putin per vincere la guerra in Ucraina. E allo “zar” servirebbero molto perché l’economia russa è in difficoltà, Kiev sta infliggendo dure sconfitte alle truppe di Mosca, all’interno della Federazione Russa emergono dure critiche al potente uomo del Cremlino.\n\nL’alleanza «senza limiti» tra Cina e Russia sottoscritto da Putin e Xi ai primi di febbraio a Pechino suonava un’altra musica. Era l’intesa a tutto campo con l’obiettivo di cancellare l’egemonia degli Stati Uniti nel mondo per sostituirla con quella di Mosca e Pechino. Ma l’invasione russa dell’Ucraina scattata il 24 febbraio non sembra sia piaciuta al presidente della Repubblica Popolare e segretario del Partito Comunista Cinese. I motivi sarebbero due: 1) il progettato blitz militare russo si è trasformato in una lunga e sanguinosa guerra, 2) le conseguenze economiche e le sanzioni occidentali hanno gravemente danneggiato il paese del Dragone. La Repubblica Popolare Cinese non a caso si smarcò subito dalla linea bellicista del Cremlino pur criticando le velleità espansionistiche di Washington e della Nato.\n\nPutin ha subito anche un’altra doccia fredda nel vertice di Samarcanda. Anche l’India, l’altro gigante economico e demografico asiatico, si è smarcato dal sostegno senza condizioni alla Russia. Il primo ministro indiano Narendra Modi è stato chiaro con lo “zar”: questo «non è il tempo di fare la guerra». Il presidente russo ha cercato di smussare le critiche di New Delhi. Putin si è detto consapevole delle «inquietudini dell’India». Modi è andato giù pesante anche se attinge a piene mani, e a prezzi super scontati, alle forniture di gas e di petrolio russo.\n\nPutin è sempre più debole e Xi è sempre più forte (anche se deve fare i conti con il Covid e con le difficoltà dell’economia). Il presidente cinese si pone come il vero e unico antagonista alla supremazia globale americana. Lancia missili al largo di Taiwan dopo la visita all’isola alleata degli Usa della presidente della Camera dei rappresentanti Nancy Pelosi. Realizza manovre militari congiunte con la Russia in Estremo Oriente. Investe enormi somme in armamenti e in alta tecnologia. È egli il capitano dell’alleanza con l’Orso russo.\n\nL’alleanza «senza limiti» non c’è con la Cina, figuriamoci con l’India. Xi Jinping a Samarcanda ha definito Putin «un caro e vecchio amico». Ma tra i due alleati compaiono vistose divergenze anche se non sono enfatizzate. Nonostante gli errori degli Stati Uniti e di Joe Biden, che hanno sospinto la Russia verso la Cina, Putin appare sempre più isolato.\n\nIscriviti alla Newsletter di Articolo21",
    "La Cina vuole il porto di Amburgo e trova nel sindaco un alleato. Ma Berlino dice no: \"Niente più ingenuità\"": "La voglia del governo tedesco di non commettere più gli errori del passato rischia di naufragare contro il cinismo del sindaco di Amburgo. La questione che lo divide da Berlino riguarda la volontà della Cosco - azienda cinese leader nel settore della logistica e controllata dallo Stato - di entrare in possesso del 35% delle quote del Tollerort (Ctt), il più piccolo ma anche uno dei più importanti terminal del porto della città.",
    "Quasi la metà dei robot industriali del mondo è in Cina": "Stando a quanto riportato in un rapporto della Federation of Robotics (IFR), quasi la metà di tutti i robot industriali che esistono nel mondo, si trova in Cina, un dato impressionante e che – tra le altre cose – è destinato a crescere.\n\nLa Federazione in questione mira alla «Promuovere la ricerca, lo sviluppo e la cooperazione internazionale in tutti i campi della robotica», e sottolinea che la Cina è per l’ottavo anno di seguito il Paese leader nell’implementazione di robot industriali. Negli ultimi tre anni il Paese del Dragone ha quasi raddoppiato le installazioni di robot industriali; già nel 2020, con 243.000 installazioni, la Cina era indicata dal Wall Street Journal come prima nazione al mondo in termini di numero di robot industriali.\n\nI robot in questione sono utilizzati nella produzione industriale, per renderla più rapida e di qualità, grazie a funzionalità di vario tipo, tipicamente azioni controllate da motori elettrici) programmabili con vari gradi di libertà. La maggiorparte di questi robot attualmente è sfruttata nella costruzione di apparati elettronici (circuiti stampati, elettronica di consumo e così via) e nell’assemblaggio delle automobili, quest’ultima attività sempre più importante con la crescente produzione di veicoli elettrici.\n\nCi si potrebbe chiedere come mai in Cina, visto il basso costo della manodopera, si sfruttino così tanto questi costosi robot: il sito Engineering.com spiega che la popolazione in Cina è enorme (1,4 miliardi di abitanti), ma la forza lavoro sta diminuendo per via dell’invecchiamento e la crescente concorrenza negli impieghi di servizio. In Cina è previsto anche uno stallo nel processo di migrazione dalle aree rurali a quelle urbane.\n\nIl governo cinese è determinato a non ampliare il declino nei vari ambiti produttivi e deciso che i robot sono una priorità nazionale, mobilitando tutte le forze in campo. Nel Paese del Dragone sono passati da 10 robot ogni diecimila dipendenti di 10 anni fa a 246 robot ogni diecimila dipendenti del 2020. Per favorire l’affermazione di questi strumenti, il Ministero delle risorse umane e della sicurezza sociale ha predisposto 18 nuovi titoli lavorativi specifici, incluso quello di “tecnico di ingegneria robotica”.\n\nNel frattempo Apple sta cercando di ridurre la sua dipendenza dalla Cina sul fronte della produzione, investendo molto in India, dove ha già iniziato a produrre iPhone 14. Per tutti gli articoli che parlano della Cina è possibile partire da questa pagina.",
    "Ucraina, la Cina stoppa Putin": "La standing ovation che ha accolto l'intervento del presidente ucraino Volodymyr Zelensky all'Assemblea genera dell'Onu, con la richiesta di una punizione esemplare per i crimini di guerra, l'istituzione di un tribunale speciale e la cancellazione del diritto di veto russo in consiglio di Sicurezza, e nuove sanzioni a Mosca anticipate dal presidente della commissione Ue Ursula von der Leyen. lLe nuove minacce di Mosca, che attraverso il vicepresidente del consiglio per la Sicurezza Dmitri Medvedev annuncia che la Russia, una volta annessi Donetsk, Lugansk e Zaphorizhzhia, li difenderà a tutti i costi, anche con le armi nunleari tattiche e perfino con i misisli ipersonici «in grado di raggiungere Europa e Stati uniti molto più velocemente. Mentre il segretario generale dell'Onu, Antonio Guterres, ha dichiarato che «l annessione del territorio di uno Stato da parte di un altro Stato risultante dalla minaccia o dall'uso della forza costituisce una violazione della Carta delle Nazioni Unite e del diritto internazionale. L'idea di un conflitto nucleare, un tempo impensabile, è diventata oggetto di dibattito, e questo di per sé è del tutto inaccettabile. Gli stati dotati di armi atomiche dovrebbero impegnarsi a non usarle e a eliminarle totalmente», Mentre il presidente ungherese Viktor Orbàn, in controtendenza, chiede all'Europa di togliere entro l'anno le sanzioni alla Russia.\n\n«La situazione in Ucraina mostra un trend in espansione e di lungo termine, con effetti di contagio negativi sempre più gravi che la parte cinese non vuole vedere: le priorità sono il cessate il fuoco e la fine della guerra».Con una nota diffusa dopo l'incontro a New York tra i ministri degli Esteri di Cina e Polonia, Wang Yi e Zbigniew Rau, Pechino ha fatto sapere che »la Cina non starà a guardare né aggiungerà benzina sul fuoco, continuando a svolgere il proprio ruolo a modo suo. Allo stesso tempo sosteniamo l'Ue e i principali paesi europei nel tentativo di mediare e di fare ogni sforzo per la pace».\n\nDurante la riunione del consiglio di sicurezza dell'Onu che si è svolta ieri il ministro degli Esteri russo Sergej Lavrov ha accusato l'Occidente di volere prolungare la guerra e ha accusato Kiev di «trascinare i combattimenti per indebolire la Russia». Il segretario di Stato Usa Antony Blinken ha sottolineato come «non possiamo permettere che Putin continui a fare a pezzi l'ordine internazionale. Un uomo solo ha scelto di fare questa guerra, un uomo solo può mettervi fine».\n\nMa dal fronte russo arrivano altre notizie. Primo, c'è stato il tentativo di smentire come false le immagini che mostravano 35 chilometri di coda di auto russe al confine con la Finlandia e delle file ai gate degli aeroporti nel tentativo di partire dopo l'annuncio della mobilitazione parziale dell'esercito con la chiamata di 300 mila riservisti. Dalla Finlandia Matti Pitkäniitty, capo dell'unità di cooperazione internazionale della Guardia di frontiera, ha affermato che un totale di 4.824 cittadini russi sono arrivati mercoledì scorso attraverso il confine, circa 1.700 in più rispetto ai 3.133 del mercoledì precedente.\n\nDifficile quindi credere a una compatta e spontanea adesione all'escalation bellica voluta da Vladimir Putin. Tant'è vero che le manifestazioni di protesta si sono susseguite, gli arresti sono stati oltre 1.300 in 39 città e alla fine il Cremlino ha scelto il pugno duro e le vie brevi. Ai manifestanti fermati è stata consegnata direttamente la cartolina precetto per l'arruolamento immediato nelle file dell'Armata russa. E il presidente russo ha successivamente fatto sapere che quella prescelta è una procedura del tutto legittima. Mosca ha poi fatto sapere che la mobilitazione ha centrato l'obiettivo di preparare per la partenza un milione di combattenti. Notizia poi smentita in parte da Peskov, che ha negato la veridicità di tale cifra.\n\nForti scosse di terremoto sono state avvertite, la prima intorno alle 12:25, di magnitudo 4.1 della scala Richter, la seconda (3.6) un minuto dopo, ad Ascoli Piceno tra Marche e Abruzzo. Anche a Genova la terra ha tremato, intorno alle 15.40. La scossa stimata tra 3.9 e 4.4 di magnitudo è stata nitidamente avvertita in centro città e moltissime persone sono uscite da banche e uffici, nonché dal palazzo della Regione Liguria. Anche nelle Marche la gente era uscita in strada, ma non ci sono state scene di panico. Per verifiche Trenitalia ha fermato il traffico ferroviario tra Genova e Recco. E in serata un'altra scossa è stata avvertita in Emilia, nel Modenese, al confine co la provincia di Lucca. La terra ha tremato anche in Sicilia.\n\nGrave incidente a Roma, per fortuna senza conseguenze drammatiche, nel Globe Theatre Gigi Proietti, una struttura interamente in legno costruita sul modello del teatro Globe di William Shakespeare a Londra. Era da poco terminata una rappresentazione per gli studenti delle scuola quando una scala ha ceduto e i ragazzi che la affollavano in quel momento sono precipitati. Non ci sono stati feriti gravi, e negli ospedali romani sono state ricoverate 12 persone, «5 adulti e 7 ragazzi di una scuola di Roseto degli Abruzzi, in gita nella Capitale». secondo quanto ha dichiarato il sindaco di Roma Roberto Gualtieri. Nessuno è in pericolo di vita. «Sembra che si siano sganciate le piastre di tenuta della rampa: è un fatto grave, ci spiace molto per i ragazzi coinvolti e bisogna accertare le responsabilità», ha aggiunto Gualtieri. « Il Globe verrà dichiarato inagibile e non sappiamo quanto rimarrà chiuso». Il Campidoglio ha istituito una commissione tecnica che indagherà sulle cause del crollo.\n\nIl sostegno di Israele alla soluzione dei Due Stati nel conflitto con i palestinesi è stato dichiarato dal premier Yair Lapid nel discorso pronunciato ieri nel corso dell'Assemblea generale delle Nazioni Unite. Si tratta di una svolta netta nella politica estera israeliana rispetto al recente passato. Lapid, in particolare, ha insistito sulla necessità di una netta separazione dalla Palestina «per rafforzare la sicurezza di Israele». Commenti molto negativi sono giunti dall'opposizione nazionalista e da diversi ministri.\n\nBarbara Mirabella, candidata alle Regionali in Sicilia per Fratelli d'Italia ed ex assessore comunale alla Cultura nella giunta di Salvo Pogliese è stata arrestata ieri per corruzione dalla squadra mobile di Catania e si trova agli arresti domiciliari. Nell'agosto scorso era stata nominata direttrice regionale del Dipartimeno «Grandi Eventi» del Codacons, oltre a far parte dell'Ufficio del Segretario Nazionale. Gli altri indagati, l'ex rettore dell'Università di Catania Francesco Basile e l'imprenditore Giovanni Trovato, sono stati sospesi dall'attività per un anno.\n\n«Gli strumenti elettorali lanciati in Italia sono stati espressamente progettati per rispettare la privacy degli utenti e conformarsi al Gdpr. Stiamo collaborando con l'Autorità Garante per la privacy per spiegare come lavoriamo per contribuire a proteggere l'integrità delle elezioni italiane e per aiutare le persone ad accedere ad informazioni elettorali affidabili provenienti dal ministero dell'Interno». Questo il commento di un portavoce di Meta, la società che gestisce Facebook, dopo la richiesta urgente di chiarimenti del Garante per la privacy alla società, in relazione alla campagna informativa lanciata e indirizzata espressamente agli utenti maggiorenni italiani con l'obiettivo dichiarato di contrastare le interferenze e rimuovere i contenuti che disincentivano al voto.\n\n«Mancata manutenzione' del territorio e mancata allerta? Su questo non mi posso esprimere, si vedrà nell'inchiesta». Sono le parole della ministro dell'Interno, Luciana Lamorgese, ieri al centro coordinamento a Barbara, (Ancona), dove proseguono senza sosta le ricerche dei 2 dispersi: il piccolo Mattia di 8 anni e di Brunella, 56 anni. Lamorgese si è poi recata a Ostra e Senigallia. «Dobbiamo ringraziare i sindaci, avamposto nel territorio dello Stato, la protezione civile, le forze di polizia, per avere cercato di rendere meno gravoso un evento imprevisto, eccezionale, alluvionale».\n\nSono 22.527 su 165.415 test diagnostici i nuovi casi di Covid 19 e 60 i morti segnalati ieri dal bollettino del ministero della Salute.",
    "Se liberarsi da Putin è dura, consolatevi: farlo domani dalla Cina sarà impossibile": "Incurante del rischio di essere identificato come il principale responsabile del caro-bollette che sta salassando l’Italia e l’Europa, il popolo dei FridaysforFuture ieri è tornato nelle piazze. Rischio decisamente in aumento di intensità, quantomeno a giudicare dal totale disinteresse tributato dai media al timido riaffacciarsi sulla scena del popolo di Greta.\n\nCerto, elezioni e rischio nucleare alle porte rappresentano eventi catalizzanti in grado di far scivolare in secondo piano pressoché qualsiasi argomento. Uniamoci poi la Fashion Week milanese ed è chiaro che l’appeal di qualche migliaio di studenti che si prende il primo venerdì scolastico di libertà appare decisamente residuale. Ma al centro della crisi, così come della campagna elettorale, c’è proprio il nodo energetico. Il costo del gas legato alle sanzioni contro la Russia e le fluttuazioni tutte politiche del petrolio, quindi se le tesi dei giovani difensori del Pianeta fossero davvero degne di nota per trovare soluzione e non slogan, i media avrebbero come al solito dedicato fiumi di parole e retorica ai cortei.\n\nCosì non è stato. E i media, a differenza di quanto si possa pensare, sono furbi. Nel senso che fiutano l’aria con l’attitudine del capo indiano che porge l’orecchio al terreno. E sanno che l’esasperazione della gente per quelle bollette insostenibili è davvero giunta al livello di guardia. Detto fatto, i FridaysforFuture sfilino pure. Ma la notizia finisca, silenziosamente e alla chetichella, nel dimenticatoio. E ci sono delle ragioni che giustificano questo atteggiamento. Ragioni che sembrano spazzare via con il passare dei giorni settimane intere di retorica rispetto alle responsabilità totali e unilaterali della Russia nell’impennata dell’inflazione energetica.\n\nSe infatti questo grafico\n\nControvalore in miliardi di dollari delle emissioni globali di bond ESG Fonte: Bloomberg\n\nmostra quale potrebbe essere stato il motivo di festeggiamento che ha portato il popolo di Greta a sfidare la sorte (e gli automobilisti), ovvero l’ennesimo record di emissione di bond sedicenti ESG, in realtà contenenti di tutto come nella miglior tradizione della salsiccia subprime, ecco che la totale impasse a livello europeo rispetto al price cap ha cominciato a instillare i primi dubbi sulle reali intenzioni e i reali interesse in gioco.\n\nE gratta gratta. alla fine del lungo percorso ideologico e propagandistico, ecco spuntare fuori questo:\n\nAndamento correlato della produzione di gas naturale di Europa e Russia Fonte: IEA\n\nla dimostrazione plastica di come l’Europa abbia scientemente scelto la propria dipendenza dal gas russo, oggettivamente a buon mercato e assolutamente affidabile a livello di fornitura, quando poteva tranquillamente proseguire e implementare una strada di indipendenza energetica. Magari non l’autarchia immediata, stante l’aumento della domanda industriale e delle società in evoluzione ma certamente un livello in grado di evitare il cappio russo che ci siamo stretti attorno al collo. E che ora ha cominciato ad asfissiarci.\n\nE quell’immagine parla chiaro: il calo della produzione europea dei casi ha coinciso con l’esplosione della tematica ambientale e del riscaldamento globale, di fatto una sorta di sindrome Al Gore che ha tramutato l’Europa nella cavia da laboratorio della retorica ambientalista americana. Ma se la Cina e l’India hanno bellamente continuato a emettere e produrre in barba a tutti i protocolli internazionali, gli Usa hanno subdolamente invaso il pianeta con i loro peana sulla salvezza della foca monaca, accompagnati da testimonial hollywoodiani in lacrime. ma - al contempo - hanno lasciato che l’Alaska continuasse a venire esplorata, il Golfo del Messico bucherellato e che, soprattutto, il fracking (inquinante come pochi) garantisse la transizione rapidissima non solo verso l’indipendenza energetica ma anche verso il nuovo status di Passe esportatore.\n\nL’Europa, invece, bloccava il carbone e chiudeva le centrali nucleari tedesche, il tutto sotto pesante pressione della lobby verde, divenuta esiziale politicamente in molti Paesi e spinta da martellanti campagne social e mediatiche. Detto fatto, l’avvento di Greta Thunberg ha garantito a quella parabola di declino un vero e proprio sprofondo, altresì permettendo al Cremlino di trattarci come cagnolini al guinzaglio: se Vladimir Putin ha un alleato al mondo, questa è proprio la 17enne pasionaria svedese. Non a caso, i Paesi scandinavi stanno allegramente banchettando sulle difficoltà dell’Europa continentale, visto che la Norvegia sta garantendosi surplus secolari vendendo il suo gas a peso d’oro sullo spot market, stante la necessità collettiva di riempire gli stoccaggi prima dell’inverno.\n\nMa se il disastro ormai è compiuto, attenzione a quello in arrivo. Potenzialmente ben peggiore. Proprio la corsa dissennata verso una transizione ecologica in realtà senza alcun periodo di transizione, sta garantendo a un altro soggetto geopolitico un’egemonia futura a dir poco esiziale. E questa tabella parla chiaro:\n\nSiti di produzione, raffinazione e lavorazione dei metalli necessari alla transizione green Fonte: IEA/New ork Times\n\nse la Russia ha potuto per anni mettere al riparo i propri conti grazie all’export di energia, ecco che la Cina già oggi ha il monopolio assoluto sui metalli necessari alla rivoluzione green. Da un lato essendo player globale nella produzione di terre rare, dall’altro avendo il controllo su raffinazione e lavorazione di tutti gli altri. Insomma, se liberarci del giogo energetico russo sta già contemplando il costo enorme di una recessione senza precedenti e di una Germania costretta a nazionalizzazioni di massa delle utilities, stante il suicidio sul nucleare dell’era post-Merkel, ecco che la china ambientalmente talebana imposta dal Green New Deal della Commissione Ue sta di fatto preparando il terreno per un rapido e terminale passaggio dell’Europa dalla padella russa alla brace cinese.\n\nE i media questo lo sanno, come lo sa la politica. Quindi, meglio tacere. Il problema è che questo ultimo grafico\n\nStima flash del sentiment dei consumatori di Ue ed eurozona di settembre Fonte: Commissione Ue\n\nsembra confermare come anche le opinioni pubbliche comincino - giocoforza e in punta di salassi energetici - ad avere qualche certezza in più rispetto alle reali responsabilità storiche e strategiche per la situazione attuale. Mentre infatti Ursula Von der Leyen pontificava da Princeton rispetto agli strumenti in suo possesso per redimere eventuali alzate d’ingegno elettorale degli italiani, ecco che proprio la Commissione Ue pubblicava la la stima flash per il mese di settembre dell’indicatore della fiducia dei consumatori nell’UE e nell’area euro.\n\nIl calo per quanto riguarda l’UE è stato di 3,5 punti, mentre quello per l’eurozona di 3,8 punti. Rispettivamente a -29,9 e -28,8, i due indicatori sono oggi al loro minimo storico. Dunque, la gestione di Ursula Von der Leyen ha stabilito il record di far precipitare la fiducia dei consumatori europei sotto le scarpe come nemmeno dopo il fallimento Lehman o nel pieno della crisi greca. Sarà per questo che i media hanno oscurato il ritorno in piazza del popolo di Greta? Comincia la ciclica discesa dal carro del vincitore che la realtà sta rapidamente tramutando non solo in perdente ma anche in capro espiatorio? Pechino, nel frattempo, ride. E si permette il lusso di invocare pace, dialogo e negoziati.",
    "Asset allocation, Cina: azioni ora a sconto": "“Nella nostra analisi, il sentiment degli investitori e le valutazioni delle azioni cinesi sono scesi a minimi attualmente non sostenibili. Avviandoci a entrare nell’ultima parte di quest’anno, siamo pertanto positivi in merito alle prospettive per il mercato azionario cinese. Nonostante sia ragionevole attenderci un certo rallentamento della crescita, sono disponibili strumenti politici che possano sostenere l’economia, impedendo un deragliamento definitivo“. Parola di Michael Lai, portfolio manager di Franklin Templeton Emerging Markets, che di seguito spiega nel dettaglio la view.\n\nCatalizzatori positivi per una ripresa del mercato\n\nAbbiamo individuato vari catalizzatori positivi, che potrebbero contribuire a una ripresa del mercato cinese. Tra questi, un allentamento delle restrizioni legate alla politica dello zero-COVID, una riduzione delle tensioni geopolitiche e la chiara evidenza di un’assenza di ulteriori irrigidimenti nel contesto normativo. Scorgiamo motivi di ottimismo in ciascuna di queste aree. Il governo dovrebbe continuare ad adeguare le politiche relative al COVID-19, trainando una maggiore resilienza dell’economia e flessibilità a fronte di restrizioni localizzate, e utilizzare strumenti politici flessibili.\n\nAnticipiamo una stabilizzazione nelle revisioni degli utili, e un passaggio normativo orientato alla messa in atto di politiche già annunciate precedentemente, piuttosto che a nuove misure di irrigidimento incrementali. Come illustrato nei grafici seguenti, la traiettoria della politica monetaria in Cina è stata diversa da quella degli Stati Uniti e di altre grandi banche centrali, con una tendenza a un taglio dei tassi d’interesse in Cina per cui attualmente i rendimenti decennali negli Stati Uniti sono superiori a quelli cinesi, per la prima volta da più di dieci anni a questa parte.\n\nLe opportunità degli obiettivi di lungo termine del Governo\n\nSiamo convinti che le aree allineate agli obiettivi di lungo termine del governo offrano le opportunità maggiori per gli investitori. La Prosperità diffusa, ad esempio, potrebbe ampliare le dimensioni complessive del reddito disponibile e sostenere il welfare sociale, considerando che le lower-tier cities, o città di bassa fascia, continuano ad essere un ampio mercato non ancora penetrato per molti prodotti di consumo e servizi. Lo sviluppo green, con una decarbonizzazione graduale che eviti scosse dannose per la crescita economica, dovrebbe consentire alle società cinesi di assicurarsi una leadership globale in catene di forniture che vanno dai veicoli a nuova energia (NEV) all’energia solare.\n\nSecondo noi i settori fortemente esposti a NEV, energia solare, eolica e stoccaggio di energia hanno un potenziale di rialzo a seguito della crescita vivace e robusta dei NEV, i prezzi elevati dell’energia, la guerra in atto tra Russia e Ucraina e i sussidi governativi. Anche la conquista dell’indipendenza dalle importazioni, sostituendo i componenti importati con prodotti equivalenti di fabbricazione domestica in tecnologie chiave, quali i semiconduttori, rappresenta un’enorme opportunità di crescita con benefici strategici. Per contestualizzare, nel 2021 la Cina ha importato semiconduttori per più di 400 miliardi di dollari. Altre opportunità si possono trovare in società internet di ottima qualità, le cui valutazioni sono crollate ma che hanno in bilancio una liquidità abbondante, stanno migliorando le efficienze dei costi e stanno restituendo liquidità agli azionisti.\n\nSettori e società dove vediamo dei rischi\n\nA nostro avviso vi sono rischi in settori caratterizzati da un eccesso di offerta e di debito (ad esempio l’edilizia) e una crescita limitata degli utili nonché restituzioni agli azionisti (ad esempio le utility gestite a vantaggio pubblico, non per investitori di minoranza). Riteniamo vulnerabili a causa di un minore appetito per il rischio le società con flussi di cassa deboli, che contano sulla raccolta di finanziamenti a sostegno dell’attività commerciale.\n\nCi attendiamo anche una pressione nei prossimi trimestri su settori fortemente esposti ai consumi, a causa di una scarsa fiducia dei consumatori e debolezza della domanda. Continueremo a cercare opportunità nel mercato azionario cinese, gestendo attivamente i nostri portafogli in base a una ricerca bottom-up sulle società e un monitoraggio top-down sulla macroeconomia e la politica. Nel lungo termine, continuiamo a essere ottimisti per il mercato cinese."
}