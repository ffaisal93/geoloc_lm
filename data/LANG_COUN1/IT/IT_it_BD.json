{
    "Myanmar. Spari e bombardamenti al confine spingono più Rohingya in Bangladesh": "di Alberto Galvi –\n\nNelle ultime settimane incessanti spari e bombardamenti transfrontalieri da parte dell’esercito birmano hanno spinto ancora più Rohingya in Bangladesh, sollevando preoccupazioni per il nuovo esodo e riducendo le prospettive del rimpatrio in Myanmar. Centinaia di persone spaventate si sono infatti radunate vicino al confine e stanno cercando opportunità per attraversare il fiume Naf e giungere in Bangladesh.\n\nIl Bangladesh ospita già un milione di rifugiati Rohingya, minoranza etnica di fede musulmana, la maggior parte dei quali è fuggita da una brutale repressione nel 2017 da parte dell’esercito del Myanmar, quando a governare il paese era di fatto Aung San Suu Kyi. Il governo del Bangladesh ha recentemente convocato l’ambasciatore del Myanmar per chiedere chiarimenti sui combattimenti scoppiati in agosto ed ancora in corso.\n\nIl governo militare del Myanmar è stato accusato di genocidio dalla Corte internazionale di giustizia dell’Aia, ma l’esercito nega le accuse. Il Bangladesh sta facendo pressioni sulle agenzie internazionali per rimpatriare i Rohingya, ma i rifugiati hanno rifiutato, adducendo timori per la sicurezza, preferendo continuare a vivere in campi fatiscenti.\n\nNelle ultime settimane si sono aggiunti alla già grave situazione umanitaria incessanti spari e bombardamenti da parte dell’esercito birmano lungo il confine con il Bangladesh. Questa settimana il ministro degli Esteri di Dacca, AK Abdul Momen, ha affermato che il governo ha sigillato il confine con il Myanmar per prevenire un ulteriore afflusso di rifugiati Rohingya.\n\nI combattimenti in corso sono tra l’esercito del Myanmar e l’esercito dell’Arakan, una coalizione di gruppi armati che operano nel nord del paese.",
    "Bangladesh: barcone affonda in un fiume, almeno 23 morti - Mondo": "DACCA - Almeno 23 persone sono morte e altre decine sono date per disperse dopo che una barca è affondata in un fiume nel nord del Bangladesh. La polizia ha precisato di avere \"recuperato 23 corpi\", mentre \"vigili del fuoco e sommozzatori sono al lavoro alla ricerca dei dispersi\".\n\nIl barcone stava trasportando almeno 50 fedeli diretti a un tempio indù quando improvvisamente si è ribaltato ed è colato a picco nel mezzo del fiume Karotoa vicino alla città settentrionale di Boda. Secondo i media locali almeno dieci persone sarebbero state soccorse e trasportate in ospedale.\n\nMigliaia di indù del Bangladesh, Paese a maggioranza musulmana, visitano ogni anno il tempio di Bodeshwari. La giornata odierna segna l'inizio della Durga Puja, la principale festa indù in Bangladesh - come nell'India orientale - che attira grandi folle nei templi.\n\nLe tragedie di naufragi, causati dalla mancanza di manutenzione e dal sovraffollamento, sono comuni in Bangladesh, Paese povero attraversato da fiumi. A giugno del 2021 un traghetto affondò a Dacca dopo essere entrato in collisione con un'altra imbarcazione, con un bilancio di almeno 32 morti. Anni prima, nel febbraio del 2015, un'altra tragedia scosse il Paese, questa volta a ovest della capitale con almeno 78 morti, dopo che una barca sovraffollata si scontrò con un mercantile in un fiume.\n\n",
    "Palermo, aggressione in pieno centro: il branco pesta a sangue un 38enne del Bangladesh": "Palermo, aggressione in pieno centro: il branco pesta a sangue un 38enne del Bangladesh di Francesco Patanè\n\nE' accaduto nell'area pedonale di via Ruggero Settimo. L'uomo, picchiato da un gruppo di ragazzi, è ricoverato all'osepadel Civico",
    "BANGLADESH: QUATTRO CONDANNE A MORTE CONFERMATE PER L’OMICIDIO DEL GIAPPONESE KUNIO HOSHI": "26 Settembre 2022 :\n\nUn'Alta Corte ha confermato in Bangladesh il 21 settembre 2022 le condanne a morte di quattro militanti dell'organizzazione islamista fuori legge Jama'atul Mujahideen Bangladesh (JMB) per l'omicidio di un cittadino giapponese, commesso a Rangpur nel 2015.\n\nIl collegio giudicante che ha respinto l’appello era composto dal giudice Md Mostafizur Rahman e dal giudice SM Masud Hossain Dolon.\n\nNello stesso caso, la Corte ha invece annullato la condanna capitale di un altro imputato, il 34enne Ishaq Ali.\n\nI quattro condannati alla pena capitale sono: Masud Rana, capo delle operazioni del JMB a Rangpur, Liton Mia, Shakhawat Hossain e Ahsan Ullah Ansari, che è latitante.\n\nCommentando il verdetto, il vice procuratore generale Bashir Ahmed, che ha rappresentato lo stato in aula, ha dichiarato: “Cinque persone erano state condannate a morte in primo grado. Le condanne a morte per quattro di loro sono state confermate. Uno degli accusati, Ishaq Ali, è stato assolto”.\n\nRiferendosi all'assoluzione di Ishaq, stabilita dalla Corte nella breve ordinanza, ha affermato che lo stato esaminerà la questione dopo aver ricevuto copia della sentenza completa.\n\nNel 2017, un tribunale di Rangpur aveva condannato a morte cinque persone per aver partecipato attivamente all'uccisione di Kunio Hoshi, un giapponese sessantenne che risiedeva in Bangladesh da decenni.\n\nSecondo il dossier del caso, Kunio fu ucciso a colpi di arma da fuoco da un gruppo di militanti mascherati del JMB in sella a una motocicletta mentre si dirigeva verso la sua fattoria in un remoto villaggio di Rangpur.\n\nL'uccisione è stata simile a quella dell'operatore umanitario italiano Cesare Tavella a Dhaka una settimana prima. Gli attacchi contro gli stranieri in Bangladesh hanno in quel periodo fatto notizia a livello internazionale.",
    "BANGLADESH: CINQUE CONDANNATI A MORTE PER STUPRO": "08 Settembre 2022 :\n\nUn tribunale di Khulna, in Bangladesh, il 7 settembre 2022 ha condannato a morte cinque persone, multandole inoltre per 20.000 taka a testa, per aver stuprato una ragazza a Khalishpur, nel distretto, nel 2011.\n\nI condannati a morte sono Ali Akbar alias Ridoy, Mehedi Hasan alias Ibu, Sohel, Abdullah e Mohon.\n\nLa sentenza è stata pronunciata dal giudice Abdus Salam Khan del Tribunale 3 per i Crimini contro Donne e Minori di Khulna.\n\nIl 23 marzo 2011, Mohon avrebbe rapito la vittima dal campo di Bihari a Khalishpur, portandola a Charer Haat.\n\nAli Akbar e altri avrebbero violentato la ragazza lì, lasciandola priva di sensi vicino al campo.\n\nSuccessivamente, la madre della vittima presentò una denuncia alla stazione di polizia di Khalishpur.\n\nIl 20 giugno 2011, il vice-ispettore Kazi Rezaul Karim, responsabile delle indagini nel caso, presentò accuse contro i cinque.\n\nTre degli imputati - Sohel, Abdullah e Mohon - sono stati processati in contumacia.",
    "Bari, il Comune affida alla comunità del Bangladesh la manutenzione della rotatoria a Japigia": "La ripartizione Ambiente del Comune di Bari rende noto che «è stata affidata alla comunità del Bangladesh (con sede in via Quintino Sella 124) la manutenzione ordinaria della rotatoria in via Peucetia, con angolo via delle Medaglie d’Oro e via Divisione d’Aqui, a Japigia. Le attività di cura della rotatoria, che si estende su una superficie complessiva di 1.985 metri quadrati, saranno gestite a spese dei richiedenti per un periodo di due anni, eventualmente rinnovabili. Tra gli interventi previsti, la tosatura del manto erboso, la potatura e sfrondatura di alberi e arbusti presenti, lo sfalcio delle erbe infestanti, il diserbo chimico e/o meccanico e la raccolta delle foglie».\n\nLa comunità del Bangladesh, sottolinea il Comune, «dovrà effettuare azioni di cura e pulizia dell’area almeno sei volte l’anno, e comunque secondo una frequenza necessaria a mantenere in ordine la rotatoria, nonché provvedere alla manutenzione dell’impianto di irrigazione. L’amministrazione comunale, che si riserva la facoltà di revocare l’affidamento in ogni momento per ragioni di interesse pubblico, per cambio di destinazione o modifica dello spazio, per mancata ottemperanza al progetto di sistemazione o al programma di manutenzione, non dovrà corrispondere alcun indennizzo ai richiedenti alla scadenza del periodo di affidamento».",
    "Dhaka: aumentano gli attacchi contro i tribali per il possesso delle loro terre": "di Sumon Corraya\n\nIl mese scorso un uomo indigeno è stato ucciso. Qualche settimana dopo le popolazioni tribali hanno denunciato l'avvelenamento delle proprie acque da parte di un'industria della gomma. Attivista cattolico: \"Nessuno è stato processato per gli omicidi\".\n\nDhaka (AsiaNews) - Un tribale di nome Narendra Nath Munda è stato ucciso nel villaggio di Dhumghat, nel distretto di Satkhira. Anche se la polizia locale ha depositato un procedimento contro 22 persone, il figlio della vittima, Sanatan Munda, sostiene che almeno 200 assalitori hanno attaccato i residenti locali per prendere possesso delle loro terre: “Hanno circondato 10-12 case e poi ci hanno picchiati”, ha raccontato ad AsiaNews.\n\nIl fatto è avvenuto il mese scorso. “In quel momento - dice Sanatan - quattro persone, tra cui mio padre, stavano arando la terra e li hanno assaliti. Non abbiamo potuto aiutarli perché anche noi eravamo attaccati”, ha continuato. “Dopo tre ore e mezza di scontri se ne sono andati e abbiamo recuperato le quattro persone dai campi. Erano feriti e li abbiamo portati in ospedale. Il giorno dopo, il 17 agosto, mio padre è morto”.\n\nSanatan ha spiegato di aver chiamato la polizia, che però non è intervenuta subito: \"Abbiamo chiamato il governatore locale ma non ha preso alcuna misura per proteggerci. Ho chiamato più volte la stazione di polizia, ma quando le Forze dell’ordine sono finalmente arrivate gli aggressori se n’erano già andati”.\n\nNell’area presa d’assalto vivono 32 famiglie tribali in due villaggi proprietarie di 60 ettari di terra. Nel 2015 gli aggressori avevano creato documenti falsi per impossessarsi di alcuni terreni.\n\nIl comandante della stazione di polizia di Shyamnagar, Kazi Wahid Morshed, ha smentito l’accusa secondo cui gli agenti non si sarebbero recati sul posto: “Siamo arrivati rapidamente, ma gli assalitori erano già scappati. Abbiamo arrestato cinque persone e stiamo cercando gli altri”.\n\nPochi giorni dopo le popolazioni tribali del villaggio di Lama, del distretto di Bandarban, hanno denunciato gli avvelenamenti alla loro cascata, unica fonte di acqua potabile per decine di famiglie. La gente del posto ha inscenato una protesta contro la Lama Rubber Industries Company, i cui dipendenti sono stati visti versare veleno nelle acque.\n\nIl direttore della compagnia ha rigettato le accuse, dicendo di non sapere “chi ha sparso il veleno” e che “i lavoratori non si avvicinano ai quartieri tribali per paura”.\n\nSanjeeb Drong, cattolico e segretario generale dell’Indigenous People of Bangladesh Forum, ha commentato dicendo che \"ci sono stati attacchi e uccisioni contro le popolazioni tribali non solo a Satkhira, ma anche a Gaibandha e in altre aree. L'obiettivo principale è quello di sfrattare i tribali dalla loro terra e questa tendenza è cresciuta negli ultimi anni\".\n\nDrang ha spiegato che gli sfratti avvengono in due modi: da una parte il governo constringe le popolazioni indigene a trasferirsi creando parchi e hotel per i turisti in nome dello sviluppo; dall’altra gli accaparratori di terre attaccano e uccidono i tribali oppure producono documenti falsi. “Alcuni tribali sono stati uccisi anche a Madhupur Naogaon ma non c'è stato alcun processo per questi omicidi”, ha aggiunto Drang. “Di conseguenza si trasmette il messaggio che non c'è giustizia se i tribali vengono uccisi\".",
    "Rohingya: la situazione a 5 anni dalla fuga dal Myanmar al Bangladesh": "Quasi un milione di Rohingya vive ancora nel limbo del più grande complesso di campi profughi del mondo, alle porte di Cox’s Bazar, città costiera a sud-est del Bangladesh.\n\nCinque anni fa, esattamente il 25 agosto 2017, è cominciato l’esodo più massiccio di questa popolazione di fede islamica dal Myanmar. Le violenze perpetrate dai militari birmani hanno spinto oltre 750 mila persone a riversarsi oltre confine in cerca di un posto sicuro. Nessuno, ufficialmente, ha ancora potuto fare ritorno.\n\n«I rimpatri devono essere volontari e possono soltanto avvenire quando in Myanmar ci saranno condizioni di sicurezza sostenibili», ha dichiarato il 17 agosto Michelle Bachelet, ex Alto commissario per i diritti umani dell’Onu, durante una visita in Bangladesh a pochi giorni dalla fine del suo mandato. «Condizioni che in questo momento non ci sono», ha dichiarato a Osservatorio Diritti Regina de la Portilla, portavoce dell’Alto commissariato Onu per i rifugiati (Unhcr) in Bangladesh.\n\nLeggi anche:\n\n• Rohingya: perseguitati in Myanmar, malvoluti in Bangladesh e dimenticati dal mondo\n\n• Myanmar oggi: la situazione dopo il colpo di Stato nel racconto degli sfollati\n\n• Myanmar: tutte le notizie pubblicate da Osservatorio Diritti\n\n\n\nRohingya costretti a dipendere dagli aiuti umanitari\n\nI profughi Rohingya vivono ammassati in costruzioni di bambù e tela cerata all’interno di aree recintate con pochi servizi igienici e acqua potabile limitata, in una delle zone più vulnerabili del Bangladesh. Non sono autorizzati a spostarsi e lavorare. Solo una piccola parte dei bambini va a scuola. La loro sopravvivenza dipende interamente dagli aiuti umanitari.\n\n«La comunità internazionale deve fornire materiale di costruzione, cibo, assistenza sanitaria, gas per cucinare», spiega de la Portilla.\n\n«L’aumento dei prezzi legato alla guerra in Ucraina e la cronica insufficienza di fondi mettono a dura prova la capacità di rispondere ai bisogni dei Rohingya, soprattutto dei più vulnerabili: donne, bambini, persone con disabilità».\n\nOng e agenzie delle Nazioni Unite lavorano per formare volontari che si impegnano per la comunità in attività di sensibilizzazione o durante le emergenze come alluvioni o incendi. Ma non è ancora abbastanza per garantire una prospettiva ai rifugiati.\n\nDalla minaccia di genocidio a depressione e mancanza di sicurezza\n\nUna recente indagine dell’ong Save the Children ha rilevato che l’80% dei bambini che vivono nei campi si sente depresso e l’87% dei genitori non si sente affatto più sicuro di quando è arrivato in Bangladesh 5 anni fa.\n\nGang armate sono responsabili di traffico di droga, estorsioni, rapimenti, attacchi all’interno dei campi.\n\nIl 9 agosto due leader comunitari sono stati assassinati, a meno di un anno dall’omicidio di Mohib Ullah, attivista di spicco per i diritti dei Rohingya.\n\nSecondo un’analisi dell’International Crisis Group, il deteriorarsi delle condizioni di vita nei campi profughi ha spinto un numero imprecisato di Rohingya a rientrare in Myanmar, altri a pagare un pericoloso passaggio in nave verso la Malaysia o l’Indonesia.\n\nRohingya trasferiti sull’isola prigione\n\nNel tentativo di alleviare la pressione sull’area di Cox’s Bazar, il governo del Bangladesh ha invece accelerato la ricollocazione dei rifugiati sull’isola inabitata di Basan Char, garantendo la costruzione di case in cemento. Si tratta di una lingua di sabbia formatasi negli ultimi 20 anni al largo della baia del Bengala, a tre ore di barca dalla terra ferma.\n\n«Un’isola prigione», secondo Human Rights Watch. Un vero dilemma per le organizzazioni umanitarie, che si sono opposte a lungo trasferimento e ora si interrogano su come continuare ad assistere le migliaia di Rohingya che ci vivono.\n\nLeggi anche:\n\n• Rohingya: il Bangladesh vuole trasferirli su un’isola sperduta e pericolosa\n\n• Guerra civile in Myanmar, la denuncia dell’Onu: «In corso crimini contro l’umanità»\n\n\n\nRohingya alle prese con l’impossibile rimpatrio in Myanmar e le accuse di genocidio all’esercito birmano\n\nMa il governo bengalese ha soprattutto intensificato appelli e lavoro diplomatico per accelerare il rimpatrio dei Rohingya, nonostante la situazione in Myanmar appaia ancora più precaria dopo il colpo di stato che ha riportato i militari al potere il 4 febbraio del 2021.\n\nAlcune settimane fa la Commission for International Justice and Accountability (Cija), un’organizzazione che indaga sui crimini di guerra, ha presentato l’esito di un’indagine durata quattro anni che individua negli alti vertici dell’esercito birmano i principali responsabili delle torture, stupri e massacri che hanno spinto i Rohingya a fuggire in Bangladesh nel 2017. L’operazione, che è stata definita da un ex Alto commissario dell’Onu per i diritti umani «un manuale sulla pulizia etnica», era stata pianificata già da anni, sostiene la Cija.\n\nNel frattempo, la Corte internazionale di giustizia dell’Aja ha avviato le procedure per discutere del caso di genocidio a carico del Myanmar. A presentare l’accusa nel 2019 è stato il Gambia, sostenuto dall’Organizzazione della cooperazione islamica.\n\nIl Myanmar, quando al governo c’era ancora Aung San Su Kyi, ha cercato di opporsi contestando l’autorità della Corte sul caso e la legittimità dell’azione del Gambia. Ma il 22 luglio la Corte ha respinto le obiezioni, decidendo di continuare il processo.",
    "Cambiamento climatico, il caso Bangladesh: intervista esclusiva ad Amitav Ghosh": "Perché si parla di “maledizione delle risorse”? Oggi più che mai viviamo le conseguenze delle economie estrattive, nate con il colonialismo. I luoghi più ricchi di materie prime, ma poveri di altro, sono i più soggetti a questa maledizione\n\nAmitav Ghosh non è nuovo al tema del cambiamento climatico; non solo nei saggi ma anche nei suoi romanzi spesso gli sconvolgimenti metereologici si accompagnano e determinano la vita dei personaggi. Può darsi che questa attenzione sia figlia delle sue origini, ma il punto vero, come ci dice, è che “C’è poco da fare, il cambiamento climatico è la cosa più grande che sia mai accaduta alla specie umana. Ed è qualcosa che riguarda i tempi in cui viviamo, in cui io vivo. Come autore ho sempre scritto della realtà del mondo che mi circonda e il cambiamento climatico è parte della nostra realtà quotidiana. Oggi ovunque andiamo incontriamo questi eventi climatici strani e senza precedenti: dovrei dunque tapparmi gli occhi per evitare di scriverne”. Ghosh non affronta quindi il tema del cambiamento climatico attraverso narrazioni distopiche o fantascienza catastrofica, ma raccontando storie e personaggi del mondo contemporaneo (Il paese delle maree, Neri Pozza 2005;, L’isola dei fucili, Neri Pozza 2019); oppure, come nel suo ultimo libro (La maledizione della noce moscata, in uscita per Neri Pozza), risalendo alle vicende storiche premonitrici degli avvenimenti che ci avrebbero portato all’emergenza che stiamo vivendo: l’estate appena passata ci ha confermato quanto questo suo approccio sia corretto e necessario.\n\nAbbiamo incontrato lo scrittore di origine indiana mentre lavoravamo a “Gli Spaesati”, un documentario che racconta l’effetto del cambiamento climatico sulle migrazioni interne e internazionali del Bangladesh (uno dei Paesi al mondo più esposti a questo fenomeno). Ghosh, che oggi vive negli Stati Uniti, stava lavorando all’allestimento teatrale di Jungle Nama (Neri Pozza, 2021), un racconto illustrato e in versi che racconta un’antica leggenda delle Sundarbans, la più grande foresta di mangrovie del pianeta, santuario delle tigri del Bengala oggi minacciato da cicloni sempre più numerosi e devastanti.\n\nNell’intervista siamo partiti dal suo ultimo saggio (La maledizione della noce moscata) dove lo scrittore affronta il tema del drammatico incontro/confronto tra culture diverse: l’Occidente non solo ha promosso e diffuso l’economia delle fonti energetiche fossili, ma più in generale ha posto il rapporto tra umano e non umano come agenti in opposizione tra loro, mentre molte culture tradizionali vedono la natura e l’uomo come entità integrate e in equilibrio. Nel libro si parte da un “incidente minore” e dimenticato, quello che portò i colonizzatori olandesi a sterminare la popolazione di un’isola dell’arcipelago delle Banda (all’interno delle Molucche) per ripercorrere la nascita dell’idea della Terra come di un insieme di risorse da sfruttare e da cui trarre profitto: l’idea divenuta egemonica e che costituì la base dell’espansione degli imperi coloniali europei. Ghosh sostiene che la dissociazione degli esseri umani dalla natura e il considerare l’ambiente che ci circonda come un insieme di risorse a cui attingere, metafisica della dominazione coloniale, si possa rintracciare per la prima volta nella storia (terrificante) delle isole Banda e che da allora sia divenuta l’idea alla base del modus operandi della società contemporanea.\n\n“La dinamica che sta alla base del cambiamento climatico deriva dal modello di economia estrattiva. Questo modello di estrazione ha iniziato a imporsi nel mondo a partire dal XVI e XVII secolo. È iniziato con il colonialismo, con l’esproprio delle terre indigene in Sudamerica, e si è poi esteso a parti dell’Asia. Nel mio libro esploro l’argomento attraverso alcuni esempi: la noce moscata, che cresceva solo in un minuscolo gruppo di isole nell’Indonesia orientale, nelle Molucche, le isole delle spezie. La noce moscata ha reso gli abitanti di quella regione ricchi e prosperi, ma nel 1621 gli olandesi hanno prima negoziato il commercio di quel bene con i locali, poi, dopo alcuni dissidi, hanno scelto un’altra strada: sono arrivati con una flotta e hanno sterminato l’intera popolazione di queste isole. Così, questa gente, che dalla Terra aveva ricevuto una grande benedizione, fu al contrario maledetta proprio a causa di quella originaria benedizione. I pochi che sopravvissero lo fecero scappando altrove. Sono stati i primi a sperimentare quella che oggi viene chiamata la “maledizione delle risorse”. In un certo senso il cambiamento climatico è la globalizzazione della maledizione delle risorse. Ora siamo tutti maledetti da ciò che abbiamo sottratto alla terra. Soprattutto i combustibili fossili. Naturalmente alcuni luoghi del mondo, ricchi di materie prime ma poveri di altro, sono i più soggetti a questa maledizione”.\n\nIl discorso sul cambiamento climatico non può evitare quello sull’imperialismo o quello sulle disuguaglianze, sulle diverse responsabilità…\n\nIn senso generale, l’imperialismo e le disuguaglianze globali sono assolutamente al centro del cambiamento climatico. Se vi capita di parlare di cambiamento climatico con gli occidentali, vi sentirete ripetere che il cambiamento climatico è qualcosa che si affronta con la tecnologia e scelte tecnocratiche, che bisogna affrontarlo da un punto di vista scientifico, e così via. Ma se andate nel Sud globale, se parlate con le persone in Indonesia o in India, e chiedete loro se sono disposte a ridurre le emissioni di carbonio, sapete cosa vi risponderebbero? Vi chiederebbero perché mai dovrebbero ridurre le emissioni quando l’Occidente per secoli ha estratto e utilizzato le risorse fossili dominandoli e lasciandoli in povertà; quando l’Occidente diventava ricco mentre loro sempre più deboli e indifesi. “Ora è il nostro turno”, direbbero. La percezione del cambiamento climatico nel Sud globale è completamente diversa da quella dell’Occidente. Questo è un aspetto che la gente in Occidente non comprende, e che invece le persone del Sud globale considerano una questione esistenziale. Hanno la sensazione che tutto quello che gli è stato fatto in passato si ripeterà di nuovo imponendo delle scelte.\n\nCiò detto, è molto importante riconoscere che anche le élite del Sud globale, in India, in Cina, in Indonesia, hanno adottato il modello di economia estrattiva, che sta contribuendo al colossale problema che abbiamo davanti. Il neoliberismo è stato completamente accettato dalle élite globali ed è oggi fondamentalmente un progetto coloniale secolare: estrarre, estrarre, estrarre… Quindi, quello che stiamo vedendo ora è che alcuni Paesi come l’India, l’Indonesia e così via, stanno effettivamente implementando un modello di economia coloniale all’interno dei loro stessi Paesi. Gli agenti più voraci del capitalismo estrattivo contemporaneo sono forse quelli che sono arrivati più tardi sulla scena.\n\nRaccontata così sembra una maledizione che nulla e nessuno potrà invertire. Chi sono i buoni e chi i cattivi in questa vicenda che coinvolge tutto il genere umano?\n\nPrima del Coronavirus, grazie alla mobilitazione delle giovani generazioni in tutto il mondo, i movimenti per l’ambiente stavano incidendo quanto meno sulla percezione delle cose, ponendo il tema al centro dell’agenda politica. Dopo il Covid tutto è sembrato di nuovo difficile, nonostante durante la pandemia dicevamo che “nulla sarà più come prima”, che avremmo cambiato il nostro modo di vivere. La guerra in Ucraina, poi, ha definitivamente spazzato via quel clima che sembrava portare a una presa di coscienza seria. I cattivi di oggi, in senso generale, sono le multinazionali dell’energia e gli altri gruppi che, in un modo o nell’altro, sono legati a quel modello di sviluppo. È davvero sbalorditiva la quantità di risorse che le corporations dell’energia hanno investito per ritardare qualsiasi tipo di azione efficace o di mitigazione del cambiamento climatico.\n\nMa ci sono altre due cose importanti che dovremmo ricordare: una quota enorme delle emissioni di gas serra proviene dagli eserciti, dalle marine e dalle forze armate di tutto il mondo. Faccio l’esempio americano: il 25% delle emissioni di gas serra degli Stati Uniti è legato alle forze armate. Si dice che il Pentagono sia il singolo maggiore emettitore di gas serra al mondo. Solo per le operazioni in Medio Oriente durante la guerra in Iraq, il Dipartimento della Difesa statunitense ha emesso più gas serra dell’intero Bangladesh, un Paese di 180 milioni di persone. Ma credo che non si debba dimenticare che quando diciamo che si tratta del Dipartimento della Difesa degli Stati Uniti, si tratta anche di tutte le relazioni che legano gli Stati Uniti all’Italia, alla Gran Bretagna, ecc. Sono sicuro che siete stati in Sicilia, dove ogni giorno si sentono volare decine di F16. Uno di questi aerei in un’ora può emettere tanto gas serra quanto un’intera cittadina italiana. Stiamo parlando del Dipartimento della Difesa degli Stati Uniti, ma questo vale per tutte le strutture militari del pianeta. Uno degli effetti non visibili di questi mesi di guerra in Europa è l’abbandono temporaneo di alcune scelte energetiche e un aumento enorme delle emissioni militari. Il significato della parola power in inglese è doppio, può voler dire potere oppure energia. Ecco, il potere e l’energia, a partire dal XVIII secolo vengono dai combustibili fossili. Penso che la parola power catturi bene il senso per cui la geopolitica è stata e continua ad essere assolutamente al centro del discorso sul cambiamento climatico. Tra l’altro, a proposito di potere, nessuno, in nessuna delle COP (Conference Of the Parties), ha mai parlato di ridurre l’impronta di carbonio militare. Anzi, è stata esplicitamente esclusa dai negoziati sul cambiamento climatico a partire dal Protocollo di Kyoto siglato nel 1997.\n\nIn Bangladesh e altrove il cambiamento climatico si traduce anche in emigrazione di massa, interna e internazionale. Viaggiando nel Paese abbiamo parlato con decine di contadini pronti a muoversi per andare nella capitale. Questo a causa delle difficoltà dovute all’imprevedibilità delle piene dei fiumi e delle esondazioni che portano via case e terreni coltivabili; o dall’aumento della frequenza e intensità delle tempeste tropicali.\n\nI territori fragili ed esposti ad eventi climatici estremi hanno sempre dovuto convivere con un certo livello di precarietà. È vero per il Bangladesh, come per altri Paesi. Per certi aspetti, anche se per ragioni diverse, anche gli Stati Uniti e l’Italia conoscono questa fragilità. Il Bangladesh è una pianura estuarina molto estesa e sovrappopolata: circa un terzo del suo territorio si trova a un metro dal livello del mare. E con il rapido innalzamento del livello del mare è ovviamente un Paese in pericolo. Ma si dimentica anche che le regioni estuarine di tutto il mondo stanno sprofondando a una velocità quattro volte superiore a quella dell’innalzamento del livello del mare. È uno dei problemi della regione di Venezia, è un problema per il delta del Nilo, per il delta del fiume Chao Praya in Thailandia, per Giacarta. Tuttavia vorrei aggiungere una nota di cautela: il Bangladesh non è solo una vittima. Il Bangladesh è molto all’avanguardia soprattutto nella diffusione del messaggio sul cambiamento climatico; è un vero leader nella mitigazione del cambiamento climatico, nell’adozione di misure per informare la popolazione sui suoi effetti e anche nel tentativo di difendere le proprie coste. La seconda cosa che credo si debba comprendere è che questa regione, il delta del Bengala, è molto popolata, è una delle regioni più densamente popolate del mondo. Si sente sempre parlare delle nazioni del Pacifico e di quanto siano minacciate dall’innalzamento del livello del mare. L’intera Tuvalu, che è una delle nazioni del Pacifico più minacciate, ospita 2000 persone. In Bangladesh, una singola isola, l’isola fluviale di Bola, è stata quasi completamente sommersa e questa inondazione ha fatto fuggire 500mila persone. Questa è la dimensione del fenomeno in Bangladesh.\n\nCredo che occorra comunque essere cauti nel definire che le persone del Bangladesh si spostano esclusivamente come migranti climatici. Ho girato l’Italia e ho incontrato molti migranti bengalesi e pakistani che attraversavano il Mediterraneo per arrivare in Italia. Molte tra le persone che ho incontrato erano chiaramente profughi a causa di eventi climatici imprevedibili. Mentre li intervistavo, chiedevo sempre loro: ti definiresti un rifugiato climatico? Nessuno di loro era d’accordo con questa definizione. Non si consideravano rifugiati climatici. Il motivo è che il loro viaggio era iniziato per una serie di ragioni diverse. Come disse una volta la scrittrice Margaret Atwood: “Non è solo il cambiamento climatico, è il cambiamento di tutto”. Molti di questi viaggi iniziano in parte certo a causa del cambiamento climatico, ma anche a causa di disordini politici, dell’instabilità, delle difficoltà di sopravvivenza.\n\nPer ogni viaggio ci sono ragioni complesse e credo che la tecnologia della comunicazione, i cosiddetti social media, stiano contribuendo a creare uno straordinario tipo di disordine nella vita sociale di tutto il mondo. Supponiamo che siate un giovanissimo ragazzo del Bangladesh o di qualsiasi parte del Sud globale, e che vostro padre sia un piantatore di riso. Come sapete, piantare il riso è una cosa molto faticosa e difficile. Sotto il sole cocente, giorno dopo giorno, immerso nell’acqua fino alle ginocchia… Ma questo ragazzo ha uno smartphone e grazie a questo può vedere le foto e i video inviate dai parenti o dagli amici che sono riusciti ad andare in Italia, o in altri paesi d’Europa, a Dubai, in Malesia. Il ragazzo vede quelle immagini e cosa si aspetta? Sviluppa nuovi desideri, desideri che non sono mai esistiti prima. Storicamente. E quando è abbastanza grande si decide a partire.\n\nPer concludere credo che cambiamento climatico e intensificazione delle migrazioni siano entrambi aspetti della stessa questione: la crescente accelerazione dell’industrializzazione, del consumo e della comunicazione pervasiva.\n\nIl Bengala tutto (indiano e Bangladesh) è una regione ricca di tradizione e cultura. Quanto rischiamo di perderne con queste crisi convergenti?\n\nIl Bengala è un’area di meravigliosa diversità culturale ed ecologica. Ha un’incredibile cultura culinaria. Un’incredibile cultura letteraria. Siamo di fronte a perdite inconcepibili. Una delle cose più interessanti del Bengala, se si risale alle narrazioni bengalesi premoderne, è che qui si trovano una quantità di storie meravigliose sulle relazioni tra umani e non umani. Per gli indù c’era una dea dei serpenti che diventava la voce del non umano, una storia condivisa con il mondo musulmano.\n\nE qui ritorniamo a Jungle Nama, il racconto che Amitav Ghosh ha trascritto in versi a partire da una leggenda popolare bengalese. La sua protagonista è Bon Bibi, la “signora della foresta”, lo spirito guardiano della costa delle mangrovie, del Paese delle maree, l’essere che crea l’equilibrio tra umano e non umano. Divinità venerata sia dagli indù che dai musulmani. Quella che la cultura predatoria dell’Occidente ha distrutto, sostituendola con quella egemonica del “potere”, che ha trasformato il nostro ecosistema in una somma di risorse da prelevare e generando oggi il suo l’ultimo frutto amaro, quello che chiamiamo emergenza climatica.\n\nQuesto articolo è pubblicato anche sul numero di settembre/ottobre di eastwest.\n\nPuoi acquistare la rivista in edicola o abbonarti.",
    "Dhaka: convocato l'ambasciatore birmano per attacchi aerei lungo il confine": "Nei giorni scorsi il rappresentante del Myanmar in Bangladesh è stato richiamato per la terza volta in due settimane dopo che alcuni missili dall'ex Birmania sono caduti oltreconfine. Secondo gli esperti si tratta di \"provocazione calcolata\". La situazione nello Stato birmano di Rakhine potrebbe deteriorarsi.\n\nYangon (AsiaNews/Agenzie) - Nelle ultime due settimane il ministero degli Esteri del Bangladesh ha convocato almeno tre volte l’ambasciatore birmano a Dhaka a causa delle ripetute violazioni dello spazio aereo nazionale da parte della giunta golpista del Myanmar.\n\n\"Durante l'incontro all'ambasciatore è stato riferito che tali attività sono una grave minaccia per la sicurezza delle persone che amano la pace, e una violazione dell'accordo di confine tra Bangladesh e Myanmar contraria ai rapporti di buon vicinato”, ha affermato il ministero in un comunicato.\n\nL’ambasciatore U Aung Kyaw Moe era già stato convocato dopo che erano stati sparati proiettili lungo il confine il 21 e il 28 agosto. In quelle occasioni gli erano state consegnate lettere di protesta a cui la giunta militare del Myanmar non ha mai risposto.\n\nIl primo febbraio 2021 l’esercito birmano (anche chiamato Tatmadaw) ha spodestato il precedente governo civile guidato da Aung San Suu Kyi dando inizio a un brutale conflitto interno. La resistenza anti-golpe è formata dalle Forze di difesa del popolo (Pdf, braccio armato del Governo di unità nazionale in esilio) e dalle milizie etniche, che hanno una presenza storica in alcuni Stati del Myanmar.\n\nLa scorsa settimana le truppe del regime hanno lanciato attacchi aerei contro l’Arakan Army (Aa), la milizia etnica che difende lo Stato del Rakhine, e almeno due razzi sono atterrati all’interno del territorio del Bangladesh. L’evento si è ripetuto il 3 settembre quando altri due missili sono atterrati in un’area collinare a solo sei chilometri dai campi di Cox’s Bazar, dove risiedono più di un milione di profughi Rohingya che hanno abbandonato il Myanmar dopo le persecuzioni dell’esercito nei loro confronti nel 2017.\n\nIl primo settembre il ministro degli Esteri del Bangladesh, Shahriar Alam, aveva dichiarato che il Paese è pronto a chiudere i confini se la situazione nel Rakhine dovesse deteriorarsi. \"Non vogliamo entrare nella provocazione o nella trappola del Myanmar\", aveva aggiunto.\n\nIl tenente generale in pensione Mahfuzur Rahman, interpellato da The Irrawaddy, sostiene che gli attacchi aerei dal Myanmar siano una “provocazione calcolata” da parte della giunta birmana, consapevole che in Bangladesh non esiste la volontà di una risposta militare alla crisi. Come dimostrato dal numero di convocazioni dell’ambasciatore (tre in poche settimane), il regime non mostra troppo interesse o preoccupazione per gli sconfinamenti aerei.\n\nSecondo il ricercatore Altaf Parvej il Myanmar ha chiesto al Bangladesh di non ospitare i combattenti ribelli. Al momento non si hanno prove che miliziani anti-golpe abbiano trovato rifugio in Bangladesh, tuttavia è un’eventualità che non si può escludere considerata la porosità del confine.\n\nA fine agosto il ministro degli Interni del Bangladesh, Asaduzzaman Khan, aveva detto al quotidiano New Age che l'esercito del Myanmar effettua spesso operazioni per inseguire i ribelli in Bangladesh, ma tali incidenti non hanno avuto un impatto importante, aggiungendo che la posizione ufficiale del governo del Bangladesh quella di non ospitare combattenti stranieri.",
    "Al via la prima scuola dei Gesuiti in Bangladesh \"per educare la mente e il cuore\"": "ASIA/BANGLADESH - Al via la prima scuola dei Gesuiti in Bangladesh \"per educare la mente e il cuore\"\n\nistruzione lunedì, 19 settembre 2022\n\nGazipur (Agenzia Fides) – La St. Xavier's International School a Kuchilabari, nel distretto di Gazipur, nei pressi di Dhaka, prima scuola dei Gesuiti in Bangladesh, ha appena aperto i battenti e avviato l'attività didattica del nuovo anno scolastico con 34 ragazzi, ma potrà ospitarne fino a 600. Il preside della St. Xavier's International School, p. Probash Rozario SJ, spiega all'Agenzia Fides: “Dopo il rinvio dovuto alla pandemia, siamo riusciti ad aprirla e a iniziare. Negli anni scorsi ci eravamo accorti che nel territori della parrocchia di Motbari mancava una scuola media inglese nonostante la grande richiesta”. Lo slogan di questa scuola, dice, è “Un fuoco accende altri fuochi”. “Vogliamo accompagnare nella crescita i ragazzi, perché diventino buoni cittadini e patrioti. L'intento è non solo di educare la mente, ma anche educare il cuore\", aggiunge.\n\nL'Arcivescovo di Dhaka, Bejoy N. D'Cruze OMI, che ha presenziato all'inaugurazione dell'istituto, ha detto: “Nel nostro paese, è necessario impegnarsi per migliorare il settore dell'istruzione. La Chiesa offre così la testimonianza di fare del bene alla società. Nelle nostre scuole vogliamo rendere gli studenti esseri umani autentici, il nostro impegno non è certo una via per fare dei profitti\". L'Arcivescovo Bejoy, che è anche Presidente della Conferenza episcopale del Bangladesh, ha sottolineato che \"gli studenti riceveranno la migliore istruzione possibile\", e ha detto agli insegnanti della scuola: \"Oltre all'istruzione accademica, offrirete anche un'educazione morale e ai valori umani e cristiani, formando uomini e donne che poi daranno un contributo alla nazione, come è avvenuto per figure politiche oggi al governo\", ha detto.\n\nShirin Sharmin Chaudhury, presidente del Parlamento, e Dipu Moni, ministro dell'Istruzione, sono infatti ex studenti della Holy Cross School, scuola cattolica con sede a Dhaka.\n\nI cattolici locali ringraziano la Compagnia di Gesù per aver fondato questa scuola. “Sentivamo il bisogno di un buon istituto educativo nel nostro territorio. Con l'istituzione e l'apertura della St. Xavier's International School, Dio ha ascoltato le nostre preghiere. L'istruzione è importante per il cammino di crescita di ogni persona. Questa scuola soddisferà il bisogno del territorio e sarà aperta a ragazzi di tutte le fedi”, dice all'Agenzia Fides Suren Gomes, abitante della parrocchia di Mathbari a Gazipur. Gomes, insegnante in una scuola statale, apprezza il servizio educativo dei Gesuiti: “In tutto il mondo, i Gesuiti svolgono il loro ministero e apostolato nell'istruzione. Siamo grati a Dio perché questa scuola è per noi benedizione di Dio. Speriamo che i nostri figli e la prossima generazione ricevano un'istruzione di qualità da questa scuola\", afferma.\n\nLa presenza dei gesuiti in Bangladesh è antica quanto la presenza della cristianesimo nel paese poiché furono i primi missionari che approdarono nel XVI secolo nel golfo del Bengala (tra l'attuale India e Bangladesh). In seguito i religiosi dovettero lasciare quell'area e sono tornati solo nel 1994 su invito dei Vescovi del Bangladesh. Attualmente si trovano in tre comunità. Dal Bangladesh 23 giovani nativi si sono uniti alla Compagnia di Gesù e ora sono attivi in ​​vari ministeri di carattere spirituale, culturale, nella pastorale giovanile, nel servizi per i rifugiati.\n\nIn Bangladesh, la Chiesa cattolica (comunità che conta circa 400mila battezzati su una popolazione di 165 milioni di abitanti, al 90% musulmana) gestisca un'università, 13 college, oltre 200 scuole superiori e 500 istituti tra scuole primarie e scuole tecniche e professionali.\n\n(PA- FC) (Agenzia Fides 17/9/2022)\n\nCondividi:",
    "BANGLADESH. In piena crisi economica, Dhaka compra petrolio russo": "Il Bangladesh sta valutando un’offerta per importare petrolio russo a basso costo, nonostante le preoccupazioni di inimicarsi l’Occidente, mentre la nazione dell’Asia meridionale cerca di preservare le riserve di valuta estera in diminuzione e di sostenere la sua economia traballante.\n\nDhaka acquista principalmente petrolio dai Paesi del Medio Oriente nell’ambito di accordi a lungo termine tra agenzie governative. Ma con il petrolio che ora viene scambiato a circa 100 dollari al barile e l’aumento dei prezzi del carburante che sta creando caos sociale in Bangladesh, le condizioni di Mosca sembrano molto allettanti. I funzionari del Bangladesh, tuttavia, sono anche consapevoli del blocco globale della Russia dopo l’invasione dell’Ucraina sei mesi fa, riporta Nikkei.\n\nLa compagnia petrolifera russa Rosneft ha recentemente dichiarato che avrebbe permesso al Bangladesh di acquistare olio combustibile raffinato per 59 dollari al barile, inclusi i costi di spedizione. La Russia si è anche offerta di fornire al Bangladesh petrolio greggio, sebbene Dhaka non abbia la capacità di raffinarlo.\n\nLa scorsa settimana, un campione di olio combustibile russo ha raggiunto il porto bengalese di Chittagong. La Bangladesh Petroleum Corporation avrebbe dovuto effettuare dei controlli di qualità sul carburante.\n\nLa cooperazione tra Dhaka e Mosca potrebbe coinvolgere anche altri prodotti di base. Mercoledì scorso, l’ambasciatore russo in Bangladesh ha dichiarato ai giornalisti che erano in corso discussioni sul grano e sui fertilizzanti russi. Ha detto che le trattative per 300.000 tonnellate di grano e 100.000 tonnellate di fertilizzanti erano in fase avanzata.\n\nIl primo Ministro del Bangladesh Sheikh Hasina, durante una riunione del consiglio economico del governo il 16 agosto, ha dato istruzioni ai funzionari dell’energia di rivedere la prospettiva di importare olio combustibile russo.\n\n«A causa della guerra tra Russia e Ucraina, la gente sta soffrendo per l’aumento del prezzo globale del petrolio», secondo l’agenzia di stampa statale Bangladesh Sangbad Sangstha, il primo Ministro è stato citato dal ministro della Pianificazione M.A. Mannan: «Nella situazione attuale, l’India e altri Paesi stanno acquistando petrolio dalla Russia, quindi dobbiamo vedere se possiamo comprare. Per questo, dobbiamo trovare un modo».\n\nSebbene gli Stati Uniti e altri Paesi abbiano imposto sanzioni alla Russia a causa dell’invasione del suo vicino, l’impatto sul commercio petrolifero russo è stato “contenuto”, secondo un rapporto del 18 agosto di S&P Global Commodity Insights.\n\n«Le esportazioni russe via mare di greggio e prodotti petroliferi hanno continuato a eludere la spinta delle sanzioni occidentali durante la prima metà di agosto», ha dichiarato S&P, superando i 6 milioni di barili al giorno «per la prima volta da quando hanno raggiunto il massimo post-pandemia in aprile», secondo i dati di monitoraggio delle petroliere. La Cina e l’India sono stati i principali destinatari, anche se l’Italia, la Turchia e i Paesi Bassi sono entrati nella lista in vista di restrizioni europee più severe che entreranno in vigore all’inizio del prossimo anno. Anche altre economie asiatiche hanno acquistato carburante russo.\n\nIn seguito alla direttiva di Hasina, è stato formato un comitato per esaminare le offerte russe, guidato da un direttore generale della Bpc, l’unico importatore di olio combustibile del Paese.\n\nResta aperto il problema dei pagamenti, alle banche russe è vietato l’uso del sistema internazionale Swift, c’è anche la questione della valuta da utilizzare; sia i dollari americani che i rubli russi scarseggiano in Bangladesh. Anche il trasporto marittimo potrebbe essere un problema, dal momento che la maggior parte delle compagnie più importanti ha smesso di fare scalo nei porti russi. I funzionari della Bpc hanno invitato i rappresentanti di Russnet a recarsi a Dhaka per discutere di questi problemi. Il Bangladesh potrebbe optare per l’acquisto di petrolio russo da terze parti come l’India.\n\nLo Sri Lanka è un’altra nazione dell’Asia meridionale, in difficoltà economiche, che ha guardato alla Russia per far fronte alla grave carenza di carburante e di forex. Anche il Myanmar ha dichiarato di voler acquistare gasolio dalla Russia.\n\nAll’inizio di agosto, le autorità hanno improvvisamente aumentato i prezzi del carburante di circa il 50%, non potendo più permettersi di sovvenzionare il bene a causa dell’aumento dei prezzi internazionali. La mossa ha contribuito ad aumentare i costi di trasporto e di altro tipo, alimentando probabilmente un’inflazione già superiore al 7%.\n\nLe riserve di valuta estera, nel frattempo, sono scese a circa 39 miliardi di dollari dai 48 miliardi di un anno fa, a causa dell’aumento delle importazioni, del calo delle esportazioni e della diminuzione delle rimesse.\n\nLucia Giannini",
    "Lo sport per la promozione della donna e del dialogo: la nazione saluta le campionesse di calcio": "ASIA/BANGLADESH - Lo sport per la promozione della donna e del dialogo: la nazione saluta le campionesse di calcio\n\nattività sportive donne mercoledì, 21 settembre 2022\n\nDhaka (Agenzia Fides) – La nazionale di calcio femminile del Bangladesh ha conquistato una storica vittoria, ottenendo il primo titolo della \"South Asian Football Federation Women's Cup, la coppa continentale dell'Asia del Sud, con la vittoria per 3-1 sul Nepal, conseguita nella finale di Kathmandu il 19 settembre. In un cammino inarrestabile, che le ha viste prevalere sulle nazionali di Bhutan, India, Pakistan e Maldive, e trionfare da imbattute, le ragazze del Bangladesh hanno dato lustro alla loro nazione e oggi, 21 settembre, di ritorno dal Nepal, sfilano per le strade della capitale Dacca per mostrare la coppa e ricevere l'acclamazione dei tifosi.\n\nQuesta vittoria, sottolineano gli osservatori, va ben oltre il risultato sportivo e diventa occasione per far emergere temi di carattere sociale e culturale come la condizione della donna e il dialogo interreligioso nella società.\n\nNella squadra nazionale di un paese musulmano, dove le calciatrici, e in generale le donne che praticano sport, trovano ostacoli e ostilità da parte degli uomini e affrontano barriere sociali, il risultato ottenuto ha dunque significati ben più ampi del fatto puramente sportivo. Molte delle giocatrici provengono da comunità emarginate estremamente povere e sono arrivate a giocare nella squadra nazionale con forza di volontà e perseveranza.\n\nNella squadra c'è anche una ragazza cristiana di etnia Garo, la 18enne Maria Manda, centrocampista, che è vice-capitano della nazionale. Di lei le compagne di squadra, in particolare il capitano della nazionale, Sabina Khatun, dicono un gran bene e l'amalgama di squadra che supera le barriere religiose, culturali ed etniche, è un simbolo e un richiamo potente per l'intera nazione.\n\nManda dice all'Agenzia Fides: \"Come centrocampista ho dato il mio contributo. Tutte le ragazze del nostro team hanno svolto adeguatamente le loro responsabilità sul campo, è lo spirito di gruppo che ha contribuito a portare questo successo. Ci vogliamo bene, siamo unite, amiamo lo sport e lavoriamo insieme per ottenere buoni risultati, come cittadine bangladesi\".\n\nIl successo di Maria Manda non è avvenuto in un giorno, ma è frutto di un lungo impegno. Da piccola, un giorno chiese a sua madre di comprarle un paio di scarpini da calcio. La madre di Maria ha venduto il riso della giornata per comprarli, ricorda la giovane con commozione. Per inseguire il suo sogno ha dovuto superare pregiudizi, ostilità e brutte parole da parte di molti uomini.\n\nSono inciampi che hanno subìto anche le altre calciatrici, come pure l'allenatore Golam Rabbani Chhotan, che ora osserva: “Questo non è solo il mio successo, lo abbiamo ottenuto grazie alla collaborazione di tutti. Sono stato perfino deriso per aver accettato questo incarico. Ora diamo lustro al paese e siamo di esempio per tutti, grazie all'abnegazione di queste ragazze, che sono un gruppo molto unito, che crede negli ideali e nei valori dello sport, nell'uguaglianza, nella solidarietà\".\n\n\"La vittoria sarà una fonte di ispirazione per molte altre ragazze in Bangladesh, per superare barriere culturali e sfide sociali”, commenta all'Agenzia Fides Anthony Rozario, insegnante di una scuola cattolica, ricordando che \"la condizione femminile in Bangladesh è tra le peggiori al mondo, ed è il risultato di un cultura patriarcale e di condizioni di estrema povertà e di disparità sociali e tra i sessi\".\n\nViolenze e abusi nei confronti delle donne sono spesso considerati episodi normali anche all’interno delle mura domestiche. In un paese dove la discriminazione delle donne è presente in ogni sfera della vita sociale e lavorativa si registra anche il più alto tasso di matrimoni infantili del mondo (il 18% delle ragazze che si sposano a soli 15 anni).\n\nNegli ultimi decenni, le donne bangladesi hanno lottato per affermare i propri diritti all’interno della famiglia, della società, del mondo del lavoro e dello Stato. La Chiesa cattolica in Bangladesh promuove la condizione femminile e la dignità della donna soprattutto attraverso una attenta e preziosa opera di istruzione, in istituti scolastici di ogni ordine e grado.\n\n(PA-FC) (Agenzia Fides 21/9/2022)\n\nCondividi:",
    "Bangladesh, martire per difendere i contadini": "Nella mia vita da cronista ho più volte portato il taccuino in una terra dell’Asia che sembra affondare le radici nella tragedia, eppure è avvolto in immagini luccicanti. Il Bangladesh. Il poeta indiano forse più amato nel mondo, Tagore, diceva: «Sembra viva in un sogno dorato». Più piccolo dell’Italia, vi si accalcano centosettanta milioni di abitanti: quasi tre volte il numero degli italiani. Le sue coste meridionali sono coperte dalla più grande foresta del mondo di mangrovie, cioè da quelle piante con le radici periodicamente coperte dalla marea. Qui Salgari aveva immaginato le macabre avventure dei suoi Thugs. Le cronache avvertono che ancora ogni anno bambini muoiono qui annegati in grande numero. In quell’intricato mondo vivono le splendide quanto feroci tigri. Da Parma sono partiti per il Bangladesh molti missionari. Due vi hanno trovato il martirio. Uccisi. Padre Mario Veronesi e Padre Valeriano Cobbe. Nel villaggio di Cobbe vi ero arrivato con un mio collega, Gianni Gelmi, e un medico missionario, Remo Buccari, che avevo conosciuto nell’istituto saveriano di Parma e che nel Bangladesh dirigeva un ospedale. Le prime immagini che avevo incontrato a Shimulia, erano un ragazzetto che tirava scientifiche sassate contro un albero immenso per farsi piovere in testa la cena, qualche fava (mi sembra) di tamarindo e una donna che lavava due bambini nel fresco d’un canale, vicino a un pozzo con incise due parole che mi ero fatto tradurre: Villaggio Giovanni Ventitrè.\n\nGuidati da Cobbe, camminavamo sul filo di un piccolo argine. E pareva il confine tra due mondi. A sinistra il verde, le piantine di riso, diritte, sane, A destra, stoppie e rami bruciati dal sole. Sulla sinistra c’erano i campi di Shimulia. E le case che si vedevano in quel verde, oltre la siepe gonfia degli alberi del pane, erano il Para Gion, appunto il villaggio intitolato al Papa amato. «Non è sempre stato così», spiegava Cobbe. «Da questo paese, quando sono arrivato, volevo scappare. Un paese di morti, sembrava. Poca gente, affamata. Ammalata, ignorante. Quando i contadini dei paesi attorno parlavano di Shimulia sputavano. Dicevano che era una parola capace di infettare la bocca».\n\nL’argine finiva in una macchia di banani. E in capanne animate come in un presepio. Una donna pestava il riso, un’altra attaccava un lumicino alla sua veranda minuscola, due bambini si stiracchiavano una capra.\n\nShimulia era un tempo un paese di indù tra paesi di musulmani. Indù di infima sottocasta. Tra chi guarda con venerazione le vacche e giudica un delitto ammazzarle, erano calzolai, conciatori di pelle di vacca. Da anni, molte conversioni al cristianesimo. Ma il marchio, paese di conciatori, restava. Agli occhi degli altri indù: l’islam non conosce la malattia delle caste, ma lasciar chiuso il vicino in qualche inferiorità è pur sempre un vantaggio.\n\nC’erano esempi quotidiani. E non allegri. Se un contadino di questo paese andava lavorare nel campo di un musulmano, era pagato meno degli altri. Gli davano da mangiare su una foglia, non su un piatto, perché la foglia la si butta poi via. Se un musulmano passava da Shimulia moriva di sete piuttosto di bere: anche l’acqua di qui era giudicata immonda. Immaginando il loro linguaggio in termini italiani, un musulmano trattava con il “tu” la gente di Shimulia ma le risposte le pretendeva con il “lei”. Gente che avesse campi ce n’era anche qui. Ma terre, di regola, impegnate dagli usurai. Interessi in riso e in denaro: troppo alti per sperare di cancellare il debito. «A scuola, dove insegnavo catechismo, c’erano ragazzi che cadevano svenuti. Non avevano mangiato magari da due, tre giorni. Ribellarsi? C’era soltanto una rassegnazione tetra».\n\nMi raccontò i dubbi, la pena, le esitazioni dei primi tempi. La prudenza l’avrebbe voluto barricato nel «mestiere di prete». Ma si domandava: che senso può avere predicare a chi ha pancia vuota? E la decisione fu di rimboccarsi le maniche. Di diventare anche lui contadino. Povero. Ma per non lasciare annegare gli altri poveri nella rassegnazione. Un contadino che seminava idee: «La povertà è un valore. Evangelico. La miseria è un’offesa: da sradicare».\n\nC’era un problema da aggredire: l’acqua. Il cielo del Bangladesh se ne sta chiuso per mesi, come una lastra rovente, senza fessure di freschezza, per poi esplodere in cicloni da apocalisse. Nei mesi della pioggia i villaggi sono isole di fango. Poi tutto evapora: la terra diventa dura come la calce. L’acqua è sotto, a pochi metri, ma il riso non ha radici per raggiungerla.\n\nCercare i pozzi, irrigare. Occorreva un esperto. Cobbe si ricordò che un esperto c’era: non lontanissimo. Un pastore protestante. Andò a proporgli quello che un tempo era impensabile, lavorare insieme, e il pastore accettò. Con entusiasmo.\n\nUn lavoro di anni. Per convincere i contadini a sbriciolare diffidenze, paure, a unirsi in cooperativa, a scoprire l’orgoglio, la forza di camminare insieme. E per convincere la terra a buttar fuori il suo verde. Quel verde che adesso si vedeva attorno. «Shimulia è diventata un bel nome. Nessuno sputa più nel pronunciarlo. L’acqua non è più immonda. Molti, dai paesi attorno, vengono qui a lavorare. Mangiano insieme. Mille famiglie in cooperativa: e nella misura del cinquanta per cento sono musulmane».\n\nCon il riso, era cresciuto un pezzetto di paradiso terrestre? Padre Cobbe sapeva bene di non vivere in un idillio. Indù, cristiani, musulmani assieme in una alleanza tra poveri. I parassiti, gli sfruttatori, i pochi ricchi abituati da secoli a cavare da questa gente, con la violenza del potere, ogni spicciolo di rupia guardavano da fuori (e non benevoli) l’alleanza.\n\nCerti donrodrigo versione bengalese avevano fatto correre l’acqua dei nuovi canali nei loro campi. Pagare una percentuale? La cooperativa l’aveva chiesto. La risposta era stata uno sguinzagliare per Shimulia giovanotti universalmente targati per banditi.\n\nCobbe aveva raccontato di una riunione comandata da un usuraio: offeso dal nascere della cooperativa dei poveri. Una specie di tribunale. E qualcuno aveva pronunciato la sentenza per l’imputato, il missionario contadino. Una sentenza di morte.\n\nBanditi: ma nati dalla miseria, come sempre e dappertutto. Dalla corruzione seminata dalle rupie dei pochi potenti. Dalla violenza delle cose. Avevano combattuto o tra i “mukti bahini”, i partigiani per l’indipendenza del Bangladesh o tra i “razakar”, i collaborazionisti dei Pakistani: a guerra finita non avevano saputo staccarsi dai fucili. Gianni Gelmi, li aveva fotografati, fucile tra tra le mani, nel giardino della missione. Nel punto, credo, da dove una sera di qualche mese dopo quel fucile (o un altro?) avrebbe punito per sempre il missionario che amava troppo i contadini.\n\nUna sera, raccontata dalle suore che lavorano a Shimulia, il missionario aveva fatto, come sempre, una camminata fino alla loro residenza. Un trecento metri di prato. Si era fermato dieci minuti, un quarto d’ora. Poi si era avviato per il ritorno. Camminava lento, affaticato. L'unica luce era il filo chiaro che usciva dalla sua piccola torcia elettrica. Le suore avevano chiuso la porta . C’era un caldo d’inferno. Il termometro segnava trentaquattro gradi. Padre Cobbe aveva spinto il cancello della missione. Uno sparo dal buio del giardino. Bruciati i polmoni, e la vita. Era riuscito, Cobbe, soltanto a portarsi le mani nel sangue. Quelle mani che ricordo levate sull’altare, mentre la sua voce parlava del Sangue e del Corpo di chi l’aveva mandato in questa avventura. Mani che per evangelico amore erano diventate contadine.\n\nC’è un’altra tomba accanto a quella di Cobbe. E’ di Padre Mario Veronesi, Anche lui martire. Anche lui missionario dell’Istituto Saveriano di Parrma. Ucciso dai fucili dei soldati pachistani quando il Bangladesh stava conquistando l’indipendenza. Un musulmano, che aveva lavorato con loro, cerca di togliersi dal volto la tristezza che gli riga il volto. «Due santi», dice.\n\n(2 - continua)",
    "Affidata alla comunità del Bangladesh la manutenzione ordinaria della rotatoria in via Peucetia a Japigia": "La ripartizione Ambiente rende noto che è stata affidata alla comunità del Bangladesh (con sede in via Quintino Sella 124) la manutenzione ordinaria della rotatoria in via Peucetia, con angolo via delle Medaglie d’Oro e via Divisione d’Aqui, a Japigia.\n\nLe attività di cura della rotatoria, che si estende su una superficie complessiva di 1.985 metri quadrati, saranno gestite a spese dei richiedenti per un periodo di due anni, eventualmente rinnovabili. Tra gli interventi previsti, la tosatura del manto erboso, la potatura e sfrondatura di alberi e arbusti presenti, lo sfalcio delle erbe infestanti, il diserbo chimico e/o meccanico e la raccolta delle foglie.\n\nLa comunità del Bangladesh dovrà effettuare azioni di cura e pulizia dell’area almeno sei volte l’anno, e comunque secondo una frequenza necessaria a mantenere in ordine la rotatoria, nonché provvedere alla manutenzione dell’impianto di irrigazione.\n\nL’amministrazione comunale, che si riserva la facoltà di revocare l’affidamento in ogni momento per ragioni di interesse pubblico, per cambio di destinazione o modifica dello spazio, per mancata ottemperanza al progetto di sistemazione o al programma di manutenzione, non dovrà corrispondere alcun indennizzo ai richiedenti alla scadenza del periodo di affidamento.\n\nL’affidatario, che potrà recedere dalla convenzione prima della scadenza del contratto previa comunicazione scritta, potrà apporre a proprie spese una targa di descrizione delle attività o di ringraziamento nello spazio assegnato.",
    "Arrestato cittadino del Bangladesh per sequestro di persona": "Nella nottata tra venerdì e sabato la Polizia di Stato di Trieste ha arrestato un cittadino del Bangladesh, classe 1983, per il reato di sequestro di persona.\n\nLe Volanti della Questura di Trieste sono intervenute in Via Palestrina, a seguito di una segnalazione da parte del NUE, di una persona che riferiva di essere preoccupata per una sua amica che, tramite l’invio di messaggi di testo, chiedeva aiuto asserendo di trovarsi in autostrada, direzione Trieste, contro la sua volontà e a bordo di un auto con un uomo a lei conosciuto.\n\nL’auto segnalata è stata incrociata dall’equipaggio della Volante che, dopo aver invertito la direzione di marcia, si è messa all’inseguimento del veicolo per poi fermarlo, con l’assistenza delle altre pattuglie giunte nel frattempo sul posto.\n\nIl conducente dell’auto, nella nottata di venerdì, terminato il turno di lavoro, si era infatti offerto di dare un passaggio a casa alla ragazza in loc. Lignano Pineta ma, contro la sua volontà, si era diretto verso l’autostrada in direzione Trieste.\n\nInutili sono state le ripetute richieste e suppliche della giovane per far desistere il conducente dal portarla altrove e non a Lignano Pineta.\n\nLa ragazza, serba classe 2004, ha poi raccontato alla Polizia che prima dell’evento in argomento l’uomo, suo datore di lavoro, negli ultimi periodi si era dimostrato molto insistente nel voler intraprendere con lei una relazione sentimentale e fisica, offrendole anche del denaro per la prestazioni che lei aveva sempre rifiutato, soprassedendo al tutto perché bisognosa di lavorare per mantenersi.\n\nUna volta giunti negli Uffici di Polizia, l’uomo è stato sottoposto prima a perquisizione personale in flagranza e successivamente al sequestro del telefono cellulare, dalle cui chat di sms intercorse tra lui e la giovane, è emerso un particolare interesse anche morboso ed insistente nei confronti della ragazza.\n\nUltimati gli atti, il soggetto è stato pertanto arrestato e condotto presso la Casa Circondariale di Udine per essere tenuto a disposizione dell’A.G.",
    "BANGLADESH: TRE CONDANNATI A MORTE PER L’OMICIDIO DI UN VICINO": "14 Settembre 2022 :\n\nUn tribunale di Brahmanbaria, in Bangladesh, il 12 settembre 2022 ha condannato a morte tre persone e un'altra all'ergastolo per l'omicidio di Sharif Khan, originario del villaggio di Chanpur, ad Akhaura, commesso nel 2015.\n\nIl verdetto è stato emesso dal giudice distrettuale Sharmin Nigar.\n\nI tre condannati alla pena capitale sono i vicini della vittima Zakir Khan, Mahbub Khan e Gazi Khan, tutti e tre attualmente latitanti.\n\nAmanat Khan, condannato all'ergastolo, era invece presente in tribunale per il verdetto.\n\nIl pubblico ministero Azad Rakib Ahmed Turan ha sostenuto che Sharif sia stato ucciso il 6 agosto 2015, a seguito di una disputa sui confini della sua proprietà.\n\nSua moglie Majeda Begum ha successivamente presentato denuncia di omicidio contro cinque persone.\n\nDopo un'indagine, la polizia ha sporto denuncia contro Zakir, Mahbub, Gazi, Amanat e Amir Khan, che nel frattempo è deceduto.\n\nShahparan Chowdhury, l'avvocato difensore, ha detto che presenterà appello contro il verdetto in quanto gli accusati sono stati \"privati della giustizia\".",
    "Nomina del Direttore nazionale delle Pontificie Opere Missionarie, d. Peter Chanel Gomes": "ASIA/BANGLADESH - Nomina del Direttore nazionale delle Pontificie Opere Missionarie, d. Peter Chanel Gomes\n\ngiovedì, 15 settembre 2022\n\nCittà del Vaticano (Agenzia Fides) – Il Card. Luis Antonio G. Tagle, in data 25 luglio 2022 ha nominato Direttore nazionale delle Pontificie Opere Missionarie (POM) in Bangladesh per un quinquennio (2022-2027), il rev. Peter Chanel Gomes, del clero arcidiocesano di Dhaka.\n\nIl nuovo Direttore nazionale è nato il 26 aprile 1981 ed è stato ordinato sacerdote il 20 maggio 2011. Tra gli incarichi ricoperti dopo l’ordinazione, è stato Vice-parroco in due comunità, Vice-rettore del Seminario di Dhaka, Coordinatore della Commissione diocesana per i giovani, Cerimoniere. Dal 2017 al 2020 ha studiato a Roma, al Pontificio Istituto Liturgico Sant’Anselmo, dove ha conseguito la licenza in Liturgia. Tornato a Dhaka è stato Vice-parroco e, dal 5 settembre 2021, è Professore residente al Seminario di Dhaka.\n\n(SL) (Agenzia Fides 15/9/2022)\n\n\n\nCondividi:",
    "I giovani: nella Bibbia la fonte dell'evangelizzazione e la via per il Paradiso": "ASIA/BANGLADESH - I giovani: nella Bibbia la fonte dell'evangelizzazione e la via per il Paradiso\n\nbibbia evangelizzazione giovani mercoledì, 31 agosto 2022\n\nBagerhat (Agenzia Fides) – Una copia della Bibbia nelle proprie mani, come fonte di grazia e come segno dell'essere pronti a testimoniare e annunciare la Parola Di Dio: così oltre 130 giovani cattolici della diocesi di Khulna, nel sud del Bangladesh, hanno ribadito il loro impegno missionario in un seminario organizzato nei giorni scorsi dalla Commissione diocesana catechistica e biblica di Khulna.\n\nP. Jacob S. Biswas, coordinatore della Commissione e Vicario generale della diocesi di Khulna, riferisce all'Agenzia Fides che \"lo scopo del seminario biblico è far sì che i nostri giovani possano amare il messaggio di Dio perché questo ci mostra il vero cammino della vita. Il punto chiave della Sacra Bibbia è amare Dio e amare il prossimo. Se diciamo che amiamo Dio ma non rispettiamo e amiamo le persone, questo amore non ha senso. Questo abbiamo detto ai nostri giovani\".\n\nI giovani sono stati incoraggiati a leggere la Bibbia ogni giorno per comprenderne il valore e aprire il cuore alla grazia di Cristo. “I protestanti leggono la Bibbia più dei cattolici. Molti dei nostri giovani sono stati ispirati e hanno promesso che da ora in poi leggeranno la Sacra Bibbia ogni giorno”, sottolinea.\n\nP. Biswas ricorda che \"la Parola Di Dio offre linee guida complete su come una persona dovrebbe condurre la propria vita. Vogliamo che i nostri giovani diventino tali in modo che altre persone possano essere edificate dal loro esempio, amando Dio e il prossimo. Vivendo il Vangelo, si semina la fede e si attraggono persone a Cristo\" dice.\n\nL'iniziativa di tenere Seminari biblici rivolti ai giovani, che a Khulna organizzano anche le singole parrocchie, porta frutti: Sumit Mondol, studentessa universitaria dice a Fides di \"essere molto ispirata, di volere leggere regolarmente la Bibbia e di condurre la vita secondo gli insegnamenti della Parola di Dio. La Bibbia è la via per andare in Paradiso, contiene tutte le risposte per una vita migliore. Leggerla ogni giorno è una strada per avere la salvezza”.\n\nTra le varie attività, la Commissione diocesana per la catechesi e la Bibbia promuove la catechesi e l'apostolato biblico, contribuendo alla elaborazione di di testi catechetici e biblici nelle lingue locali e alla formazione dei catechisti e degli insegnanti di religione cristiana.\n\n(FC-PA) (Agenzia Fides 31/08/2022)\n\nCondividi:"
}