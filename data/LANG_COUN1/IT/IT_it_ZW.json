{
    "Sanità al collasso nello Zimbabwe: 704 bimbi uccisi dal morbillo": "Adulti e bambini in fila per una razione di cibo nella cittadina di Chitungwiza: lo Zimbabwe è ormai diventato tra i paesi più poveri dell'Africa - Ansa\n\nCOMMENTA E CONDIVIDI\n\n\n\n\n\n\n\n\n\n\n\n\n\nIl dramma nel dramma. Un’emergenza che provoca un’altra emergenza nell’Africa che soffre, come un cane che si morde la coda in una delle realtà più povere e con le infrastrutture sanitarie devastate. «Un'epidemia di morbillo ha ucciso più di 700 bambini e contagiato migliaia di altri in tutto lo Zimbabwe, evidenziando i rischi di allentare le campagne di immunizzazione infantile»: lo segnala il sito del “New York Times” precisando che, al 6 settembre, l'ultima rilevazione disponibile, il ministero della Salute e dell'assistenza all'infanzia del Paese dell'Africa australe aveva censito oltre 6.500 casi e 704 decessi dall'inizio dell'anno.\n\nL'immunizzazione di routine è diminuita in modo significativo in Zimbabwe durante la pandemia di Covid-19: i genitori sono rimasti lontani dai centri sanitari, gli operatori sono stati spostati dai programmi di vaccinazione consueti a quello anti-coronavirus e i lunghi confinamenti hanno fatto naufragare le campagne di sensibilizzazione. A luglio l'Organizzazione mondiale della sanità e l'Unicef avevano avvertito che milioni di bambini, per la maggior parte nei Paesi più poveri, avevano saltato alcune o tutte le vaccinazioni infantili a causa del Covid, conflitti armati e altri ostacoli.\n\nLe due agenzie delle Nazioni Unite avevano definito la situazione il più grande arretramento nell'immunizzazione di routine degli ultimi 30 anni e avvertito che, combinato con i tassi di malnutrizione in rapido aumento, il fenomeno ha creato condizioni che potrebbero «minacciare la vita di milioni di bambini», ricorda ancora il “New York Times”. La copertura vaccinale in Zimbabwe era già in calo dal 2017 a causa di una crisi politica ed economica decennale che devastato il sistema sanitario pubblico.\n\n",
    "Cambiamento climatico, trasferiti 100 elefanti da sud a nord dello Zimbabwe": "L’Autorità per la gestione dei parchi nazionali e della fauna selvatica dello Zimbabwe (ZimParks) ha dichiarato che dal luglio di quest’anno ha trasferito 100 elefanti e un numero significativo di animali selvatici dalle aride zone meridionali del Paese al nord, dove la vegetazione e l’acqua sono più abbondanti.\n\nIl portavoce di ZimParks, Tinashe Farawo, ha detto all’agenzia di stampa Xinhua che l’Autorità ha rilasciato i permessi per il trasferimento di 2.650 animali dalla Save Valley Conservancy a tre parchi nazionali del nord: Tsapi, Chizarira e Matusadonha.\n\nGli animali destinati al trasferimento sono 400 elefanti, 2.000 impala, 70 giraffe, 50 zebre, 50 bufali, 50 eland, 10 leoni e 10 cani selvatici. L’operazione di trasferimento è iniziata a luglio e finora sono stati trasferiti 100 elefanti e un “numero significativo di altri animali selvatici”.\n\nIl motivo principale del trasferimento era quello di spopolare le aree sovraffollate e creare un equilibrio nell’ecosistema. La siccità indotta dai cambiamenti climatici, con conseguente perdita di habitat, cibo e acqua, sta mettendo a rischio gli animali e l’unico modo per proteggere l’habitat è assicurarsi di creare un equilibrio alleggerendo la pressione sulle aree sovraffollate, ha detto Farawo.\n\nNegli ultimi anni, lo Zimbabwe è stato soggetto a frequenti siccità a causa dei cambiamenti climatici, con il rischio di fame non solo per gli esseri umani ma anche per gli animali selvatici. Lo Zimbabwe ha una sovrappopolazione di elefanti che supera i 100.000 esemplari, a fronte di una capacità ecologica di 45.000. Gli elefanti si trovano in quattro zone ecologiche principali e due di esse sono sovrappopolate.\n\nLe quattro zone sono il Matabeleland nord-occidentale, dove si trova il parco di caccia più grande del Paese, Hwange, il Lowveld sud-orientale, dove si trova il secondo parco più grande, Gonarezhou, nonché la regione di Sebungwe e il medio Zambesi, nella parte settentrionale del Paese.\n\nNon è la prima volta che ZimParks sposta gli animali. Nel 2018, ha spostato 100 elefanti dal South East Lowveld al Mid Zambezi, mentre i piani di trasferimento di 600 elefanti nel 2020 sono stati ostacolati dalla pandemia Covid-19. Il programma di trasferimento è un esercizio costoso e in passato ZimParks ha lamentato l’inadeguatezza dei fondi per portare a termine con successo il programma.",
    "Zimbabwe, scoperto il più antico dinosauro della storia: viveva 230 milioni di anni fa": "Scoperto in Zimbabwe il più antico dinosauro africano, vissuto circa 230 milioni di anni fa. Chiamato Mbiresaurus raathi, era un parente dei sauropodi, caratterizzato da un lungo collo. Alto circa un metro, pesava meno di 30 chili, aveva una testa piccola, denti triangolari seghettati e si muoveva su due zampe. Il suo fossile, quasi completo, colma una lacuna geografica nella documentazione dei dinosauri più antichi, dimostrando che la loro dispersione è stata condizionata da fattori climatici. Lo indica lo studio pubblicato su \"Nature\" da un gruppo internazionale di paleontologi guidati dal \"Virginia Tech\".\n\nNon era da solo\n\nIl fossile di Mbiresaurus raathi è stato trovato insieme ai resti di altri animali del Tardo Triassico, come un dinosauro herrerasauride, antichi parenti dei mammiferi tipo il cinodonte, rettili corazzati come gli aetosauri e i rettili rincosauri. Simili depositi di fossili della stessa epoca erano già stati trovati in Sudamerica e in India. \"I dinosauri più antichi vengono più o meno dalle stesse antiche latitudini lungo la cintura climatica temperata meridionale che si trovava a circa 50 gradi sud\", spiega il ricercatore Christopher Griffin.\n\nA Sud dell'antico continente Pangea\n\nProprio per questo motivo, il suo team ha deciso di condurre degli scavi nel nord dello Zimbabwe, nelle aree che rientravano in quella antica fascia climatica, colmando così il gap tra il sud del Brasile e l'India. Per verificare l'ipotesi che i primi dinosauri fossero davvero confinati da vincoli climatici nel sud dell'antico supercontinente Pangea, i ricercatori hanno condotto uno studio statistico sull'albero evolutivo dei dinosauri, scoprendo così che la loro dispersione verso nord è avvenuta in corrispondenza di un periodo di forte umidità a livello globale (Evento Pluviale Carnico) che ha rotto le \"barriere\" climatiche.",
    "I cambiamenti climatici minacciano la fauna selvatica: lo Zimbabwe trasferisce 2.500 animali dal sud al settentrione": "Speciale per Africa ExPress\n\nCornelia I. Toelgyes\n\n2 settembre 2022\n\nGli effetti dei cambiamenti climatici colpiscono anche gli animali e in questi giorni è iniziato il più grande spostamento di animali selvatici nello Zimbabwe degli ultimi anni. Ben 2.500 capi saranno trasferiti dal sud al nord del Paese.\n\nCirca 400 elefanti, 2.000 impala, 70 giraffe, 50 bufali, 50 gnu, 50 zebre, 50 antilopi eland, 10 leoni e un branco di 10 cani selvatici sono tra gli animali che saranno trasferiti dalla Save Valley Conservancy dello Zimbabwe a tre riserve situate nella parte settentrionale del Paese.\n\nL’operazione “Progetto Rewild Zambezi”, il nome dell’iniziativa, sta trasferendo parte degli animali nel Matusadona National Park, situato sulla sponda meridionale del lago Kariba; altri saranno ospitati nel Parco nazionale di Chizarira, il terzo per grandezza nello Zimbabwe, ma il meno conosciuto per la sua posizione isolata sulla scarpata dello Zambesi. I restanti andranno nella riserva privata Sapi, che si affaccia sulle rive dello Zambesi.\n\nUn’impresa non da poco, che impegna un gran numero di uomini e mezzi. Mentre un elicottero cerca di radunare centinaia e centinaia di impala in una gigantesca recinzione, una gru carica un elefante sedato su un camion. Con l’aiuto dei ranger, molti altri animali vengono rinchiusi in gabbie metalliche. E il primo convoglio di camion è pronto a affrontare il lungo viaggio di oltre 700 chilometri per offrire un futuro migliore a migliaia di capi.\n\nSi tratta del più grande spostamento di animali selvatici degli ultimi 60 anni, per salvarli da una grave siccità. Se prima il pericolo numero uno della fauna selvatica era costituita dal bracconaggio, ora la sua esistenza è minacciata dalle devastanti conseguenze dei cambiamenti climatici.\n\nTra il 1958 e il 1964, quando il Paese era ancora chiamato Rhodesia, governata dalla minoranza bianca, oltre 5.000 animali furono spostati grazie all’ Operazione Noè. Allora l’iniziativa salvò la fauna selvatica dall’innalzamento delle acque causato dalla costruzione di un’importante diga idroelettrica sul fiume Zambesi che creò uno dei più grandi laghi artificiali del mondo, il lago Kariba.\n\n“Ma oggi, nel 2022, il trasferimento si è reso necessario per la mancanza di acqua, in quanto il loro habitat è minacciato da una prolungata siccità”, ha spiegato Tinashe Farawo, portavoce di Zimbabwe National Parks and Wildlife Management Authority. E ha aggiunto che l’agenzia dei parchi ha rilasciato le necessarie autorizzazioni per evitare che gli animali morissero.\n\nInfine Farawo ha precisato: “Molti dei nostri parchi stanno diventando sovrappopolati, mettendo così in pericolo le vite della fauna selvatica a causa di penuria di cibo e acqua. C’è il grave rischio che gli animali potrebbero distruggere il proprio habitat e, non solo, molti, per procurarsi il cibo, stanno invadendo gli insediamenti umani vicini ai parchi, dando luogo a conflitti incessanti con le comunità”.\n\nGli effetti del cambiamento climatico sulla fauna selvatica non sono isolati allo Zimbabwe. In tutta l’Africa, i parchi nazionali che ospitano un gran numero di specie selvatiche, come leoni, elefanti e bufali sono sempre più minacciati dalla scarsità di precipitazioni e da nuovi progetti infrastrutturali.\n\nCornelia I. Toelgyes\n\ncorneliacit@hotmail.it\n\n@cotoelgyes\n\n©RIPRODUZIONE RISERVATA\n\nViedeo Courtesy: Project Rewild Zambezi\n\nVuoi contattare Africa ExPress? Manda un messaggio WhatsApp con il tuo nome e la tua regione (o Paese) di residenza al numero +39 345 211 73 43 e ti richiameremo. Specifica se vuoi essere iscritto alla Mailing List di Africa Express per ricevere gratuitamente via whatsapp le news del nostro quotidiano online.",
    "Zimbabwe, cento giorni di ingiusta detenzione per due parlamentari dell’opposizione": "Sono trascorsi 100 giorni esatti dall’arresto del leader dell’opposizione dello Zimbabwe, Job Sikhala, e di un altro parlamentare, Godfrey Sithole.\n\nCento giorni di detenzione arbitraria e illegale, a volte senza neanche poter vedere i loro avvocati.\n\nSikhala, presidente della Coalizione dei cittadini per il cambiamento, e Sithole sono stati arrestati il 14 giugno, al termine dei funerali dell’attivista politica Moreblessing Ali, ritrovata morta col corpo mutilato tre giorni prima dopo tre settimane di sparizione.\n\nSecondo i magistrati, i due esponenti politici hanno incitato alla violenza. Più volte la loro richiesta di rilascio su cauzione è stata respinta.\n\nAmnesty International ritiene che le accuse contro Sikhala e Sithole siano inesistenti e che la loro continua detenzione faccia parte del collaudato sistema di repressione dell’opposizione politica da parte delle autorità zimbabweane.\n\nNella foto una seduta del parlamento dello Zimbabwe",
    "Pasti per bambini Zimbabwe iniziativa Rotary Club": "È iniziato e coinvolge anche la città di Genova un progetto che vede impegnate centinaia di Rotary club in Italia, Malta e San Marino (la cosiddetta Zona 14 che comprende 14 Distretti): 'Il Rotary nutre l’Educazione'. Nel corso di una serie di eventi, in collaborazione con la onlus internazionale Rise Against Hunger Italia, verranno confezionati oltre 570mila pasti da destinare a circa tre mila bambine e bambini dello Zimbabwe. I pasti verranno distribuiti ai bambini nelle scuole, diventando così un incentivo all’impegno delle famiglie nel fargliele frequentare e supportando i programmi di scolarizzazione. L’iniziativa è ispirata ai goal di Sostenibilità dell’Agenda ONU 2030.\n\nPer quanto riguarda il Distretto 2032, che riunisce 42 club e più di 2.400 Rotariani della Liguria e Basso Piemonte, sono programmati due eventi: l’8 e il 15 ottobre, rispettivamente a Genova, nella Sala del Munizioniere di Palazzo Ducale in Piazza Giacomo Matteotti e, a Novi Ligure, presso la Parrocchia Sant’Antonio in viale della Rimembranza.\n\n\"Questo service multi-distrettuale è importante perché racchiude il vero spirito rotariano e gli eventi del confezionamento dei pasti rafforzano il senso di appartenenza con un forte momento inclusivo\", afferma il Governatore Anselmo Arlandini.\n\n\n\n",
    "In Zimbabwe più di 3 mila animali saranno trasferiti a causa del cambiamento climatico": "In Zimbabwe oltre 3.000 animali selvatici saranno trasferiti dalla Save Valley Conservancy a tre riserve del nord: la Riserva di Sapi, Matusadonha e Chizarira, e la colpa è del cambiamento climatico. La siccità, infatti, sta mettendo a dura prova il sud del Paese e secondo la Great Plains Conservation, fondazione che si occupa di preservare la biodiversità della regione, questa è l'unica azione di conservazione efficace.\n\nUn'operazione colossale: 400 elefanti, 2.000 impala, 70 giraffe, 50 bufali, 50 gnu, 50 zebre, 50 antilopi, 10 leoni, 10 licaoni e 310 individui di altre specie. Un'enorme lista di animali che in questi giorni stanno sopportando lo stress di essere narcotizzati, imbracati e trasportati per 700 chilometri da una parte all'atra del Paese perché le condizioni ambientali del sud dello Zimbabwe sono critiche.\n\nIl cambiamento climatico in Zimbabwe\n\nGli effetti del cambiamento climatico sulla fauna selvatica si stanno facendo sentire da tempo nella regione e non solo nello Zimbabwe. In tutta l'Africa i parchi nazionali sono sempre più minacciati dalle alterazioni del clima che provocano, ad esempio, precipitazioni molto al di sotto della media. Inoltre l'uomo continua la sua espansione in territori naturali incontaminati e questo è un altro elemento che partecipa alla diminuzione degli habitat naturali. La siccità dell'ultimo periodo, però, influenza seriamente la quantità di cibo disponibile, minacciando così molte specie che sono costrette a lunghi digiuni.\n\nUn esempio lo offre un recente studio condotto nel Kruger National Park del Sudafrica che ha collegato eventi meteorologici estremi alla perdita di piante e animali. Questi organismi sono incapaci di far fronte alle condizioni drastiche e alla mancanza di acqua derivata dai periodi di siccità più lunghi e alle temperature più alte e il loro destino è drammatico: gli individui inadatti a sopravvivere scompariranno rapidamente.\n\nIl progetto Rewild Zambezi\n\nDunque l'unico modo per poter salvare questi animali dal crudele destino causato dall'uomo è spostarli in un'area in cui la siccità non ha ancora avuto drammatiche conseguenze. Il progetto prende il nome di “Rewild Zambezi” ed è da 60 anni che lo Zimbabwe non si imbarca in un movimento di massa della fauna selvatica così grande.\n\nInfatti, un'impresa simile fu tentata già a tra il 1958 e il 1964, quando il Paese era ancora chiamato Rhodesia, una ex-colonia governata dagli inglesi dal 1965 al 1979. In questo progetto, chiamato \"Operazione Noah\", 5.000 animali sono stati spostati per colpa dell'apertura di una enorme diga che ha successivamente aumentato il livello della acque del fiume Zambesi formando quello che oggi è uno dei più grandi laghi artificiali del mondo, il lago Kariba.\n\nAd affrontare la recente impresa è la Great Plains Foundation, un'organizzazione senza scopo di lucro che in questi giorni ha già trasportato circa 2.000 animali nelle riserve a nord dello Stato, ma orchestrare uno spostamento così grande richiede lo sforzo di numerosi gruppi di esperti. Per questo l'organizzazione sta lavorando con la Zimbabwe National Parks, la University of Washington-Seattle’s Center for Environmental Forensic Science, la Oxford University’s Department of Zoology e le autorità locali.\n\nFra le riserve designate c'è la Riserva di Sapi, una concessione privata di oltre 11.000 ettari a est del Mana Pools National Park, un parco nazionale patrimonio dell'UNESCO noto per la sua splendida posizione lungo il fiume Zambesi, confine naturale tra lo Zimbabwe e lo Zambia. Questa riserva, come quella di Matusadonha e Chizarira, non hanno ancora subito gli effetti della siccità grazie alla presenza del fiume Zambezi.\n\nPerché trasportare gli animali a nord\n\nPer comprendere l'importanza ecologica di questo fiume basta immaginare un corso d'acqua ininterrotto che con 2574 chilometri si conferma il quarto fiume più lungo dell'Africa e il più grande a sfociare nell'Oceano Indiano. Il fiume attraversa una quantità incredibile di habitat diversi: sorge in una zona paludosa nello Zambia nord-occidentale, tra ondulate colline ricoperte da foreste distribuite a pennellate nel paesaggio. Dall'alto sembra un placido serpente che striscia lentamente, ma proprio quando ci si abitua alla sua calma, ecco arrivare le rapide.\n\nFra i panorami più incredibili osservabili lungo lo Zambezi, infatti, ci sono le Cascate Vittoria, con un fronte d'acqua lungo un chilometro e mezzo e un salto nel vuoto di 128 metri. Elefanti, bufali e giraffe sono solo alcuni degli animali che godono del microclima creato dal fiume, un habitat essenziale per la vita anche di molte altre specie come ippopotami, coccodrilli e varani, ma anche moltissimi insetti e anfibi. Questi, a differenza di altri mammiferi, non possono compiere grandi migrazioni e la loro sorte è indissolubilmente legata alla presenza di quell'acqua scrosciante.\n\nIn fine, nello Zambesi sono anche presenti diverse centinaia di specie di pesci tra cui ricordiamo i ciclidi, animali sfortunatamente pescati in grande quantità come fonte di sostentamento per l'uomo. Troviamo anche il pesce gatto, il pesce tigre e lo squalo leuca che, sebbene sia tipico delle zone costiere, viene avvistato anche in zone molto interne in cui il fiume è piuttosto largo.\n\nNon sorprende, dunque, che sia stata scelta proprio questa nuova casa per ospitare gli animali e salvarli dalla siccità, anche se la scelta conservativa fa rimanere con l'amaro in bocca. Trasportare migliaia di animali è una scelta importante dettata dalla gravità e dall'urgenza della situazione che dovrebbe far riflettere: il cambiamento climatico è reale e queste sono gli atti estremi che l'uomo deve compiere per poter mettere una toppa ai danni che sta provocando.",
    "Australia, gas dallo Zimbabwe": "Invictus Energy estrarrà anche greggio dal giacimento in Zimbabwe\n\nLe trivelle di Invictus Energy perforano il cuore settentrionale dello Zimbabwe. La società petrolifera australiana, per far fronte alla crisi energetica globale, ha ottenuto la concessione per iniziare a estrarre gas e greggio da un pozzo esplorativo nella parte settentrionale del Paese africano. Lavori al via a settembre. E rappresenteranno il primo progetto di produzione di oro azzurro dello Zimbabwe.\n\nIl giacimento Mukuyu-1, situato nell'area Muzarabani-Mbire, sarà profondo 3,5 chilometri. Invictus Energy, per iniziare a trivellare, ha previsto un investimento di 16 milioni di dollari, circa 15,9 milioni di euro. Mukuyu fa parte del progetto Cabora Bassa, che è di proprietà all'80% di Invictus Energy tramite la sua partecipazione in Geo Associates.\n\nLa perforazione esplorativa del primo pozzo richiederà otto settimane. Poi ne verrà scavato un altro di 1,5 chilometri. «Sarà l'inizio di un'industria molto grande», ha sottolineato il country manager di Invictus Energy, Barry Meikle. Il gruppo australiano ha siglato l'accordo di esplorazione, sviluppo e produzione col governo dello Zimbabwe nel 2018. Prevede di costruire un impianto di conversione da gas a elettricità per alimentare la rete nazionale.\n\nPaul Chimbodza, l'amministratore delegato della filiale locale dell'azienda australiana Geo Associates, ha spiegato che la fase di perforazione serve ad accertare la disponibilità delle risorse e la qualità dei giacimenti. E ha aggiunto che ci sono stati alcuni ritardi nel progetto a causa di problemi logistici, senza fornire dettagli più precisi, ma ha assicurato che i lavori inizieranno tra una decina di giorni.\n\nJoe Mutizwa, il vicepresidente di Invictus, ha detto al quotidiano australiano The Market Herald che la società è fiduciosa sul fatto che il primo pozzo porti risultati positivi. Il progetto è visto come un potenziale punto di svolta per la nazione africana, che non ha sbocchi sul mare ma è ricco di riserve di greggio, spesso inutilizzate. Lo Zimbabwe soffre di gravi carenze energetiche, con tagli che possono durare sino a 15 ore al giorno. Il progetto di Invictus Energy, che potrebbe rivelarsi di vitale importanza per il Paese, suscita comunque il timore degli ambientalisti. Che, come accade spesso quando si parla di trivelle, temono per gli equilibri faunistici.\n\n«Ci saranno rischi di inquinamento», ha incalzato Farai Maguwu, fondatore del Center for natural resource governance. «Sebbene il gas naturale sia considerato più pulito del carbone, emette comunque sostanze inquinanti come il metano, che è un gas mortale che intrappola il calore. La ricerca di gas e petrolio, inoltre, potrebbe avere gravi conseguenze su fauna e flora, e potrebbe provocare lo sfollamento di migliaia di persone».\n\nBarry, responsabile di Invictus Energy in Africa, la vede ovviamente in maniera diversa. «I vantaggi saranno grandiosi», ha dichiarato. «Lo Zimbabwe ha un deficit energetico, quindi, se saremo in grado di realizzare un progetto gas-energia in breve tempo, ci sarà un vantaggio immediato in termini di generazione di energia.\n\nSarà l'inizio di un'industria di enorme impatto. Perforeremo molti più pozzi e ci saranno diverse opportunità per i cittadini dello Zimbabwe».",
    "Sudafrica: assessore provinciale contesta assistenza sanitaria a cittadina dello Zimbabwe e fomenta l’ondata di xenofobia": "Speciale per Africa ExPress\n\nCornelia I. Toelgyes\n\n29 agosto 2022\n\nL’ondata di xenofobia contro i migranti provenienti da altri Paesi del continente continua senza sosta in Sudafrica. Molti immigrati senza regolare permesso di soggiorno sono accusati di “rubare” i lavori poco qualificati ai sudafricani e di essere responsabili di attività criminali.\n\nOra anche Phophi Ramathuba, assessore della provincia sudafricana di Limpopo, si è scagliata contro una paziente dello Zimbabwe, ricoverata nell’ospedale di Bela-Bela, in attesa di un intervento chirurgico.\n\nLa paziente è stata vittima di un grave incidente nello Zimbabwe, Paese confinante con la provincia di Limpopo. Ora la donna, considerata una persona presente illegalmente sul territorio sudafricano, è stata aggredita verbalmente dalla Ramathuba, assessore provinciale della Sanità, per aver osato di recarsi all’ospedale Bela-Bela per le cure necessarie.\n\nIn un video postato sulla pagina Facebook della Sanità della provincia, si vede la Ramathuba inchinarsi sul letto della sfortunata paziente, mentre esclama a gran voce che Emmerson Mnangagwa, presidente dello Zimbabwe, non contribuisce in alcun modo al finanziamento del sistema sanitario del Sudafrica. Infine ha precisato che il dicastero di Pretoria non è un’istituzione caritatevole.\n\n“Devi stare da Mnangagwa, lui non mi dà i soldi per curarvi e il mio budget è già limitato”. Commenti davvero poco appropriati, visto che nel Paese la tensione nei confronti degli stranieri africani è già alle stelle.\n\nLe esternazioni della Ramathuba, un medico ora in politica, hanno scatenato una valanga di polemiche. Mentre alcuni si sono schierati dalla sua parte, altri hanno etichettato la Ramathuba come xenofoba, immorale e insensibile.\n\nSecondo Angelique Coetzee dell’Organizzazione Solidarity Doctors Network, la paziente in questione è stata, suo malgrado, una vittima delle tensioni politiche tra Zimbabwe e Sudafrica e ha aggiunto: “La responsabile dell’assessorato della Sanità della provincia avrebbe dovuto rivolgersi direttamente alle autorità di Harare invece di umiliare pubblicamente la paziente”.\n\nOra due partiti sudafricani all’opposizione, Democratic Alliance e Economic Freedom Fighters, hanno chiesto le immediate dimissioni della Ramathuba. La Costituzione del Sudafrica stabilisce che tutti hanno il diritto di accedere ai servizi sanitari.\n\nAnche i cittadini stranieri possono ricevere gratuitamente l’assistenza sanitaria di base negli ospedali pubblici, devono pagare solo in caso necessitino di cure specifiche non coperte totalmente dal sistema sanitario.\n\nAnzi, accordi della Comunità per lo Sviluppo dell’Africa Meridionale prevedono che anche i cittadini stranieri degli Stati membri possono ricevere le stesse cure dei sudafricani. In parole povere, pagheranno un ticket in base alle loro entrate.\n\nIntanto Nick Mangwana, un portavoce del governo di Harare, non ha volto commentare le esternazione della responsabile della sanità della provincia di Limpopo, ha invece garantito l’assistenza necessaria alla paziente in questione.\n\nIl governo di Pretoria sta cercando di ridurre la presenza di stranieri nel Paese, e, una serie di permessi di soggiorno non saranno rinnovati, compresi quelli a cittadini dello Zimbabwe.\n\nMolti angolani hanno già dovuto lasciare lo Stato dell’Africa meridionale, in quanto i loro documenti, scaduti nel 2021, non sono stati rinnovati. Stessa sorte toccherà nel 2023 ai migranti del regno del Lesotho, una enclave completamente circondata dal Sudafrica.\n\nIntanto in molte zone del Paese continua la caccia allo straniero, presente sul territorio in modo “illegale”, senza permesso di soggiorno. Specialmente ora, dopo gli stupri e le violenze subite da 8 donne a Krugersdorp, a ovest di Johannesburg.\n\nIl fatto ha suscitato sgomento in tutto il Paese e ha riacceso l’ondata di xenofobia, in quanto i presunti responsabili sarebbero immigrati non in regola, per lo più provenienti dal vicino Lesotho.\n\nA Krugersdorp, la folla indemoniata ha bruciato le baracche che ospitavano persone provenienti da altre parti dell’Africa, alcuni migranti sono stati aggrediti violentemente e fatti sfilare per le strade senza vestiti, mentre venivano picchiati con bastoni. La polizia ha infine fermato 22 uomini, vittime del pestaggio, forse anche per evitare che venissero linciati.\n\nIn seguito agli stupri sono state arrestate 130 persone, molti tra questi non perché coinvolte direttamente, ma per il loro status di immigrati o perché in possesso di armi da fuoco ed esplosivi.\n\nCornelia I. Toelgyes\n\ncorneliacit@hotmail.it\n\n@cotoelgyes\n\n© RIPRODUZIONE RISERVATA\n\nVuoi contattare Africa ExPress? Manda un messaggio WhatsApp con il tuo nome e la tua regione (o Paese) di residenza al numero +39 345 211 73 43 e ti richiameremo. Specifica se vuoi essere iscritto alla Mailing List di Africa Express per ricevere gratuitamente via whatsapp le news del nostro quotidiano online.\n\nVideo Courtesy: SABC News",
    "Zimbabwe: attacco di sostenitori del regime contro dei giornalisti": "Aumenta la violenza politica in vista delle elezioni generali del 2023\n\nZimbabwe: violento attacco di sostenitori del regime contro dei giornalisti\n\nIl leader del Ccc Nelson Chamisa\n\nLo Zimbabwe è noto per la violenza politica del regime contro oppositori, giornalisti e attivisti per i diritti umani. Violenza che, come di consueto, sta crescendo in vista delle elezioni, il prossimo anno.\n\nL’episodio più recente, avvenuto il 25 agosto, ha visto protagonisti quattro giornalisti di media locali, aggrediti e feriti da sostenitori del partito-stato, lo Zanu-PF.\n\nI quattro – Chelsea Mashayaombe, del quotidiano online Zimbabwe Daily, Tongai Mwenje, caporedattore del sito web di notizie SportBrief, Toneo Rutsito e Pellagia Mpurwa, della rivista online Technomag -, stavano riprendendo un convoglio di 20 automezzi che bloccavano la strada per impedire al corteo del leader del principale partito di opposizione (Coalizione dei cittadini per il cambiamento – Ccc), Nelson Chamisa, di tenere un comizio nel quartiere degli affari di Chitekete, nella città di Gokwe, nella provincia centrale delle Midlands.\n\nUna decina di sostenitori dello Zanu-Pf lo hanno attaccato i giornalisti con pugni e calci, ordinando loro di cancellare le foto e video, dopo di che si sono impossessati dell’attrezzatura, di due cellulari e della chiave dell’auto di uno dei reporter.\n\nIl Comitato per la protezione dei giornalisti (Cpj) ha denunciato l’attacco, chiedendo alle autorità di aprire delle indagini penali per individuare i responsabili e chiamarli a rispondere davanti alla giustizia.\n\nFinora, però, nessun arresto è stato effettuato in seguito all’aggressione.\n\nIl governo dello Zimbabwe deve «garantire che la stampa possa riferire liberamente senza timore di attacchi, soprattutto con il paese che terrà le elezioni nazionali l’anno prossimo», ha dichiarato Angela Quintal, Coordinatrice del programma Cpj Africa, a New York.\n\nIl paese ha una lunga storia di violenze, intimidazioni e arresti arbitrari, i cui autori, legati al partito al potere fin dall’indipendenza, nel 1980, sanno di poter contare sulla sostanziale impunità per i loro crimini.\n\nIl 24 maggio scorso l’attivista del Ccc Moreblessing Ali è stato ucciso, tagliato a pezzi e gettato in fondo a un pozzo. per il crimine è stato arrestato il fratello di un leader locale dello Zanu-Pf, Simba Chisango.\n\nAnche tredici sostenitori dell’opposizione che hanno preso parte alle proteste scoppiate dopo il ritrovamento del corpo, due settimane dopo, sono stati arrestati e sono ancora in carcere.\n\nCosì come restano in carcere da più di due mesi due leader del Ccc, Job Sikhala e Godfrey Sithole, arrestati con l’accusa di incitamento alla violenza pubblica per aver indetto una manifestazione.",
    "Zimbabwe, in posa vicino a un bufalo abbattuto": "Luca Bogarelli, portavoce e membro del consiglio direttivo del Safari Club International, in posa accanto a un grande bufalo abbattuto in una riserva di caccia.\n\nMigliaia di animali selvatici, compresi esemplari di specie in via di estinzione o minacciate, vengono uccisi ogni anno da cacciatori facoltosi che pagano somme ingenti per esibire nella propria casa i loro trofei. «Attività lecita, etica e utile», sostengono le organizzazioni venatorie. «La caccia al trofeo è immorale, crudele e dannosa», ribattono gli animalisti\n\nL’intero servizio sul numero di settembre ottobre della Rivista Africa\n\n\n\n\n\n",
    "Zimbabwe, il presidente dell'Unione africana all'Onu: rimuovere le sanzioni": "Per offrire una migliore esperienza di navigazione questo sito utilizza cookie anche di terze parti.\n\nChiudendo questo banner o cliccando al di fuori di esso, esprimerai il consenso all'uso dei cookie.\n\nPer saperne di più consulta la nostra Cookie Policy, potrai comunque modificare le tue preferenze in qualsiasi momento.",
    "Zimbabwe, la campagna #FeesMustFall contro l’aumento delle tasse universitarie": "Per gli studenti universitari dello Zimbabwe è un periodo terribile: 14 arrestati lunedì 12 settembre, altri cinque mercoledì 14. Il “reato”? “Condotta disordinata”.\n\nIl motivo? L’aumento vertiginoso delle tasse d’iscrizione, da 50.000 a 500.000 dollari zimbabweani, equivalenti a circa 900 euro, che quasi nessuno può permettersi. Le iscrizioni ai master sono salite a un milione di dollari zimbabweani (circa 1800 euro) ed è aumentato anche il costo degli alloggi nelle strutture universitarie.\n\nIn gioco, dunque, è il diritto all’istruzione.\n\nPer questo, gli studenti hanno iniziato a boicottare le lezioni e a protestare con lo slogan #FeesMustFall (Le tasse devono essere annullate). Dodici dei 14 studenti arrestati il 12 settembre sono stati rilasciati il giorno successivo dopo aver pagato una multa di 2000 dollari zimbabweani. Gli altri sono stati scarcerati su cauzione ma dovranno comparire in tribunale il 29 settembre.",
    "Le Chiese cristiane, solido riferimento per il popolo nell’era post-Mugabe": "AFRICA/ZIMBABWE - Le Chiese cristiane, solido riferimento per il popolo nell’era post-Mugabe\n\npolitica sabato, 10 settembre 2022\n\nHarare (Agenzia Fides) - “La nuova era che tutti noi speravamo cominciasse dopo la caduta di Mugabe nel 2017, non è ancora iniziata o perlomeno il cammino non va come ci si attendeva. Tuttavia la situazione si sta stabilizzando e il governo ora sembra più orientato allo sviluppo piuttosto che all’ideologia militante. L'economia è ancora in situazione critica a causa delle sanzioni che permangono dall'era legata a Mugabe. Ma, con il miglioramento delle relazioni con l'intera comunità internazionale, la situazione dovrebbe migliorare. E le Chiese fanno la loro parte per contribuire allo sviluppo del paese e al benessere della popolazione”. È fiducioso Padre Frederick Chiromba, Segretario generale della Conferenza episcopale cattolica dello Zimbabwe, parlando all’Agenzia Fides a quasi cinque anni dalla fine del regime di Robert Mugabe, al potere nel Paese dell’Africa australe per quasi 40 anni. Quattro anni dopo le elezioni che hanno confermato alla presidenza per una manciata di voti Emmerson Mnangagwa (era vicepresidente al momento della caduta di Mugabe e fu nominato presidente), i circa 17 milioni di abitanti della nazione sono ancora in attesa della svolta. La popolazione spera che il processo democratico porti sviluppo e rispetto dei diritti e che lo Zimbabwe acquisisca sempre maggiore credibilità agli occhi della comunità internazionale, affinchè le sanzioni, che ancora subisce, vengano sospese almeno in parte.\n\nIl ruolo assunto dalle Chiese cristiane, specie dall’inizio dell’era post Mugabe, è stato sempre più quello di solido riferimento per la popolazione, che era disorientata e spaventata. “Le Chiese cristiane – riprende il presule - sono oggi un punto di riferimento stabile per lo Zimbabwe e continuano a promuovere un dialogo nazionale globale per la guarigione e la riconciliazione dell’intero Paese. Da qui si può ripartire: dando, in nome del Vangelo, dignità e ogni persone, oa ogni essere umano. La strada è ancora lunga e complessa ma rimaniamo fiduciosi per un domani migliore, poiché il governo appare sensibile alle idee costruttive\".\n\nNel paese l’87% circa della popolazione è cristiana, il restante si riconosce in altre fedi (circa il 2,5%) o in nessuna (10%). Le Chiese e comunità cristiane presenti e riconosciute nel Paese, raccolte sotto l’ombrello dello “Zimbabwe Council of Churches”, sono una trentina. I cattolici sono circa 2 milioni.\n\n(LA) (Agenzia Fides 10/9/2022)\n\n\n\nCondividi:",
    "Nuovo ambasciatore per lo Zimbabwe": "Dal 24 Agosto 2022 si rende noto che Si rende noto che Umberto Malnati ha assunto l’incarico di Ambasciatore d’Italia ad Harare. Lo scrive la Farnesina in un comunicato.\n\nUmberto Malnati è nato a Bergamo il 3 febbraio 1959.Dopo aver conseguito la laurea in Giurisprudenza presso l’Università di Milano, è entrato in Carriera diplomatica nel 1988. Alla Farnesina ha prestato servizio presso la Direzione Generale per l’Emigrazione e gli Affari Sociali.\n\nDal 1989 ha ricoperto i primi incarichi all’estero, alle Rappresentanze italiane ad Accra (Ghana) e a Brasilia (Brasile). Dopo un nuovo periodo a Roma, presso il Servizio del Contenzioso Diplomatico, Trattati e Affari Legislativi, dal 2000 al 2004 è stato Consigliere all’Ambasciata d’Italia a Maputo (Mozambico). Successivamente è Capo Ufficio alla Direzione Generale dei Paesi dell’Africa sub-sahariana della Farnesina, poi Console Generale a Rio de Janeiro. Dal 2011 è Ambasciatore d’Italia a Libreville (Gabon), accreditato anche presso la Comunità Economica degli Stati dell’Africa Centrale. Dal 2016 è Ambasciatore a San Salvador (El Salvador), accreditato anche presso il Sistema dell’Integrazione Centroamericana.\n\nDopo un periodo in servizio presso la Direzione Generale per la Cooperazione allo Sviluppo della Farnesina, dal 16 agosto 2022 è Ambasciatore d’Italia ad Harare (Zimbabwe). È Cavaliere Ufficiale dell’Ordine al Merito della Repubblica",
    "Zimbabwe, il nuovo ambasciatore d’Italia è il bergamasco Umberto Malnati": "Il nuovo ambasciatore d’Italia presso la repubblica dello Zimbabwe, il bergamasco Umberto Malnati, ha presentato le credenziali al presidente Emerson Manangagua, insediandosi ufficialmente. Al termine della breve cerimonia, durante la quale la nostra delegazione, di cui faceva parte anche il vice ambasciatore Massimo Amedeo, ha consegnato alle autorità locali le lettere di presentazione del presidente della Repubblica Sergio Mattarella, il presidente Manangagua e l’ambasciatore si sono appartati per un colloquio informativo.\n\nDue i bergamaschi in Zimbabwe\n\nNel Paese africano, ex Rhodesia, si trova pure, dal febbraio scorso, come nunzio apostolico mons. Paolo Rudelli, di Gandino. Curiosamente sono quindi due i bergamaschi che, rappresentando uno l’Italia e l’altro la Santa Sede, avranno modo di collaborare strettamente. Si incontreranno nei prossimi giorni, appena mons. Rudelli sarà rientrato ad Harare, la Capitale (un milione e mezzo d’abitanti), da Bergamo, dove è tornato per la prima volta dall’assunzione dell’incarico.\n\nIl nuovo ambasciatore Umberto Malnati Monsignor Paolo Rudelli\n\nHarare, la sesta sede\n\nMalnati, 63 anni, ha già retto, in passato, il consolato di Brasilia e le ambasciate del Gabon e di El Salvador ed è alla sesta sede, essendo stato inoltre in Ghana e in Mozambico e avendo diretto, alla Farnesina, il dipartimento Africa Australe, di cui fa parte appunto lo Zimbabwe. Figlio di Franco Malnati, avvocato e scrittore scomparso a 98 anni nel novembre scorso a pochi mesi dalla moglie Celestina, venuta a mancare alla soglia dei 100 anni nell’aprile 2021, Umberto si è allontanato da Bergamo, dopo aver ultimato gli studi, negli anni Ottanta. In città, dove ha sempre abitato in centro, in via Lapacano, e dove conta varie amicizie e conoscenze, torna appena può. Sposatosi con Nubia, conosciuta in Brasile, ha due figli, Giulia e Vittorio, e risiede a Roma.",
    "Zimbabwe: centinaia di morti per un’epidemia di morbillo": "Le sette apostoliche ostacolano la campagna di vaccinazione\n\nZimbabwe: centinaia di morti per un’epidemia di morbillo\n\nVaccinazioni contro il morbillo in Ciad\n\nIn Zimbabwe si è diffusa una preoccupante epidemia di morbillo, scoppiata all’inizio di aprile nella provincia orientale del Manicaland e propagatasi velocemente in tutto il paese e a nord, oltreconfine.\n\nIl 3 settembre il ministro della salute ha aggiornato i numeri: 6.034 casi confermati e ha causato 685 morti, tra cui almeno 700 bambini, tutti non vaccinati. In un solo giorno, il 1 settembre, sono stati segnalati 191 nuovi casi e 37 decessi.\n\nGià durante la campagna di immunizzazione per la pandemia di Covid-19 il governo aveva lanciato una campagna di vaccinazione di massa contro il morbillo, rivolta ai bambini di età compresa tra sei mesi e 15 anni, ma si è trovato a fare i conti con una dura resistenza da parte di molte famiglie, spinte a rifiutare ogni tipo di vaccino da gruppi religiosi.\n\nLe sette apostoliche, contrarie alla medicina moderna, non consentono infatti ai loro membri – nemmeno alle donne in gravidanza – di essere vaccinati o di ricorrere a cure mediche negli ospedali quando si ammalano, permettendo solo di fare affidamento sui profeti autoproclamati delle chiese stesse e sulle preghiere, per la guarigione.\n\nI predicatori apostolici contano fino a 3 milioni e mezzo di seguaci in tutto il paese, circa una persona su cinque. Questa dottrina sta quindi accelerando la diffusione della malattia. Nel tentativo di scalfire questa barriera, le autorità sanitarie stanno cercando di coinvolgere anche i leader tradizionali e religiosi.\n\nPrima dell’attuale epidemia, lo Zimbabwe non registrava casi di morbillo da più di 10 anni.\n\nLa malattia virale infantile, tra le più infettive al mondo, si è diffusa anche a nord-est, oltreconfine, in diverse aree dello Zambia, dove ha fatto almeno 23 morti il mese scorso. A metà agosto, le autorità hanno confermato 475 casi dall’inizio dell’anno.\n\nAd aprile l’Organizzazione mondiale della sanità e l’Unicef, parlando del rischio di una “tempesta perfetta”, avevano lanciato un allarme sulla crescita, a livello mondiale, dei focolai di malattie prevenibili con il vaccino, tra cui il morbillo. Questo dopo che, nei primi due mesi del 2022, i casi segnalati erano aumentati del 79%, rispetto allo stesso periodo del 2021.",
    "Morbillo, morti 700 bambini in Zimbabwe. «Epidemia emersa a causa del calo di vaccinazioni»": "«Un'epidemia di morbillo ha ucciso più di 700 bambini e contagiato migliaia di altri in tutto lo Zimbabwe, evidenziando i rischi di allentare le campagne di immunizzazione infantile»: lo segnala il sito del New York Times (Nyt) precisando che, al 6 settembre, l'ultima rilevazione disponibile, il ministero della Salute e dell'assistenza all'infanzia del Paese dell'Africa australe aveva censito oltre 6.500 casi e 704 decessi.\n\nMorbillo, pochi vaccini durante pandemia\n\nL'immunizzazione di routine è diminuita in modo significativo in Zimbabwe durante la pandemia di Covid-19: i genitori sono rimasti lontani dai centri sanitari, gli operatori sono stati spostati dai programmi di vaccinazione consueti a quello anti-coronavirus e i lunghi confinamenti hanno fatto naufragare le campagne di sensibilizzazione. A luglio l'Organizzazione mondiale della sanità e l'Unicef avevano avvertito che milioni di bambini, per la maggior parte nei paesi più poveri, avevano saltato alcune o tutte le vaccinazioni infantili a causa del Covid, conflitti armati e altri ostacoli.\n\nMilioni di bambini a rischio\n\nLe due agenzie delle Nazioni Unite avevano definito la situazione il più grande arretramento nell'immunizzazione di routine degli ultimi 30 anni e avvertito che, combinato con i tassi di malnutrizione in rapido aumento, il fenomeno ha creato condizioni che potrebbero «minacciare la vita di milioni di bambini», ricorda ancora il Nyt. La copertura vaccinale in Zimbabwe era già in calo dal 2017 a causa di una crisi politica ed economica decennale che devastato il sistema sanitario pubblico.\n\nUltimo aggiornamento: Sabato 24 Settembre 2022, 19:41\n\n© RIPRODUZIONE RISERVATA",
    "Zimbabwe: al via rinnovo della rete stradale per intensificare scambi regionali": "Lo Zimbabwe sta intraprendendo una massiccia ricostruzione e riabilitazione delle principali reti stradali per migliorare la connettività nazionale e regionale e stimolare la crescita economica e il flusso del commercio sia interno che attraverso l’Africa australe. “Lo sviluppo rapido e accelerato delle infrastrutture, la costruzione di dighe e la costruzione di strade sono fondamentali perché un Paese richiede buone infrastrutture per attirare investimenti”, ha osservato Denford Mutashu, presidente della Confederation of Zimbabwe Retailers.\n\n“E il Paese ora sta attirando investimenti provenienti dall’est, provenienti dall’Africa, e anche investitori locali che hanno deciso di investire”, ha detto Mutashu a Xinhua. Le principali strade su cui si stanno lavorando includono la riabilitazione dell’autostrada Chirundu-Harare-Beitbridge, che inizia a Beitbridge, a sud, al confine con il Sudafrica, passa attraverso Harare e si estende a Chirundu a nord, al confine con lo Zambia. Parte del progetto prevede anche la costruzione di uno svincolo di traffico lungo l’autostrada nel sud della capitale.\n\nI lavori di ricostruzione verranno condotti principalmente utilizzando risorse mobilitate localmente e saranno intrapresi da appaltatori locali. L’anno scorso il governo dello Zimbabwe si è impegnato a riparare una rete stradale di circa 26.000 chilometri nell’ambito del Programma di riabilitazione stradale di emergenza (ERRP). [Da Redazione InfoAfrica]© Riproduzione riservata\n\nLeggi il nostro focus sulle potenzialità derivate dallo sviluppo delle infrastrutture in Africa: https://www.africaeaffari.it/rivista/il-nodo-delle-infrastrutture"
}