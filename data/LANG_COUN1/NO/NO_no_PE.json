{
    "President Pedro Castillos regjering i Peru på randen av kollaps, med korrupsjonsanklager og kabinettfratredelser": "Ett år etter at Pedro Castillo inntok presidentembetet i Peru, under jubel fra pseudo-venstre, er hans regjering omsvøpt av beskyldninger som omfatter hans egne kriminelle aktiviter, hans familiemedlemmers og hans regjeringsrepresentanters.\n\nPresident Castillo inspiserer tropper ved hærens hovedkvarter den 26. august, Perus nasjonaldag for forsvaret. [Kilde: ANDINA / Prensa Presidencia]\n\nBeskyldningene er del av en kampanje som føres av den høyreorienterte opposisjonen – sentrert i Kongressen – som har som mål å få tvunget fram hans avgang, eller en riksrettstiltale. Denne kampanjen startet umiddelbart etter at den tidligere bygdelæreren og fagforeningslederen i juli i fjor uventet ble valgt til president.\n\nSelv om det uten tvil er substans i korrupsjonsanklagene, blekner deres omfang relatert den massive Odebrecht-skandalen der praktisk talt alle av Perus borgerlige partier og institusjoner var involvert. Seks av Perus tidligere presidenter har i mellomtiden blitt dømt, tiltalt eller etterforsket for korrupsjon eller hvitvasking av penger.\n\nDe endeløse bestrebelsene fra Kongressens høyreorienterte partier – anført av Keiko Fujimoris parti Fuerza Popular [Folkelig Kraft], som Castillo beseiret i fjorårets valg – for å frambringe presidentens fall, har skapt ei styringskrise på grunn av sparking og fjerning av sentrale regjeringsrepresentanter, samtidig som hans administrasjon forflytter seg stadig lengre til høyre.\n\nDette har ført til at Castillo så langt har unevnt det rekordhøye antallet 67 ministre, som i forrige måned fikk Bloomberg til å observere at «I Castillos Peru utnevnes en ny minister hver sjette dag.»\n\nDen siste som beit i gresset var utenriksminister Miguel Angel Rodríguez Mackay, etter bare en drøy måned i embetet. Rodríquez’ utnevnelse førte til fratredelser av Perus ambassadører til både FN og Organisasjonen av amerikanske stater (OAS), etter at han ga uttrykk for hans støtte til Kongressens avslag på ratifisering av Escazú-taktaten, en kontinentdekkende avtale ment å skulle beskytte miljøet, og helt spesifikt Amazonas-regionens miljø- og menneskerettighetsforkjempere. Avvisning av traktaten var i tråd med forlangender fra storselskaper innen gruvedrift og andre utvinningsindustrier.\n\nParallelt med denne krisa, og som utdypinger av den, har vært ødeleggelsene forårsaket av Covid-19-pandemien, og seinest krigen i Ukraina. Disse påfølgende svingslagene, som har utløst en markant økonomisk oppbremsing, høy arbeidsledighet og en drastisk økning av prisene på mat, gjødsel og transport i byene, kaster arbeiderklassen ut i fattigdom.\n\nPå en forvrengt måte representerer Castillos oppstigning at hoveddelen av landets mest økonomisk marginaliserte befolkning avviser de liberalistiske fritt-markedsorienteringene implementert over de tre siste tiårene, da de ikke har sett noen forbedring av deres levestandarder.\n\nHans framvekst til presidentskapet er del av ei breiere bølge av populistiske politikere på det søramerikanske kontinentet, brakt inn for å erstatte de høyreorienterte regjeringene som har foldet midt i den største økonomiske krisa som har oppslukt regionen siden 1930-tallets Store depresjon. Disse inkluderer Gabriel Boric i Chile, Gustavo Petro i Colombia, Luis Arce i Bolivia, Alberto Fernandez i Argentina, og nå i Brasil den potensielle gjenkomsten av Arbeiderpartiets (PT) Luiz Ignacio ‘Lula’ da Silva, som ligger foran på meningsmålingene for presidentvalget den 2. oktober.\n\nTil tross for at Castillos politikk i mange henseender ikke er til å skille fra det ekstreme høyres, og hans hyppige forsikringer om at han vil respektere den privat eiendomsretten, og sågar tilbyr utenlandske investorer ytterligere insentiver til å utbytte Perus naturressurser, har han ikke lyktes i å vinne big business’ tillit.\n\nDen spanske avisa El País skrev nylig at den frykter at «Perus institusjonelle krise, som den politiske klassen i årevis har vært nedsunket i, er på vei mot et punkt uten vei tilbake». El País, som forsvarer spanske selskapers betydelige interesser i Peru, advarer for at den peruanske regjeringens skandaler i en farlig grad undergraver den «nasjonale stabiliteten».\n\nRegjeringene i Argentina, Bolivia, Ecuador og Mexico utstedte den 13. august et kommuniké som uttrykte frykt for demokratiets levedyktighet i Peru, som de sa kunne kollapse på grunn av de «sosiale og politiske spenningene, der landets president Pedro Castillo gjennomgår hans sjette juridiske etterforskning».\n\nIfølge en undersøkelse utført av sosiologiforskningsinstansen Instituto de Estudios Peruanos (IEP) avviser nå 85 prosent av peruanerne Castillos administrasjon, en betydelig økning fra de 60 prosent registrert med samme sentiment i august i fjor, måneden etter at Castillo tiltrådte presidentembetet.\n\nHans høyreorienterte opponenter i Kongressen står det imidlertid ikke bedre til med. Oppslukt av deres egne korrupsjonsskandaler, og avskydd av befolkningen for deres undertrykkende politiske disposisjoner, deres politiske krumspring og forpurring av regjeringen, rapporterer IEP at Kongressen har en avvisningsrate på hele 90 prosent, som er uhørt i landets nyere historie. Av de intervjuede sa bare 1 prosent at Kongressen gjør en «god» jobb.\n\nCastillo overlevde hans første år som president fordi hans venstrepopulistiske forkledning som tidligre bygdelærer og fagforeningsleder, og oppstillingen av alle pseudo-venstre-kreftene bak ham, var til nytte for styringsklassen for å få lagt lokk på en framvoksende bevegelse av arbeiderklassen.\n\nDet ville imidlertid være feil å vurdere Castillos regjeringskrise som bare nok et regime som kollapser under tyngden av dens egen korrupsjon. Castillos tidligere supportere har vendt seg mot ham fordi han ikke i det aller minste har oppfylt de fantasifulle valgløfter om «ikke lenger fattige i et rikt land». Dette uttrykker et bruddpunkt i bestrebelsen for å få lagt lokk på og kontrollert arbeiderklassen og massene gjennom et «venstre» med nasjonalistiske pretensjoner om et borgerlig regime.\n\nMed den politiske eliten grundig diskreditert, og fraværet av enhver sosial kraft som fagforeninger eller andre «venstre»-figurer som kan få kontroll med en sosial eksplosjon, er de mer veloverveide deler av det peruanske borgerskapet vel inneforstått med at det å tvinge fram Castillos fjerning kan være en lek med ilden.\n\nMed Castillos eget image frynset og i filler, og hans fall bare et tidsspørsmål, har løslatelsen av Antauro Humala fra fengsel – bror av tidligere president Ollanta Humala – vært av vesentlig bekymring for styringsklassen.\n\nAntauro er grunnlegger av «ethnocacerismo», en politisk bevegelse som opphøyer urbefolkninger som rase, og promoterer ultranasjonalisme og xenofobi. Han ledet i 2005 et væpnet opprør i Andes-fjellbyen Andahuaylas.\n\nHøyreorienterte korporative media har grepet til Antauros løslatelse for å lansere nok en hatsk antikommunistisk tirade, med tvilsomme påstander om at Castillo benådet Antauro for å fremme en allianse med målsetting å få holdt hans regjering ved makten.\n\nCastillo tør i dag ikke engang vise sitt ansikt. Ikke bare opprettholder han ei politisperre som forhindrer innbyggere fra å nærme seg regjeringskontorene, en handling helt uten sidestykke, han holdt også den tradisjonelle militærparaden for de nasjonale helligdagene i slutten av juli inne i forsvarsdepartementet, Pentagonito.\n\nBilder av Castillo, flankert av generaler som salutterte flagget, ble landsdekkende kringkastet av alle de nasjonale fjernsynsstasjonene, samtidig som hundrevis av harme borgere demonstrerte utenfor de festningslignende lokalene.\n\nSelv om ei mindre gruppe pensjonerte generaler under valgkampen i fjor tok til orde for et militærkupp for å stoppe Castillos «kommunisme», er ikke de høyere sjiktene i de væpnede styrkene like sterkt imot Castillo som selskapseliten og deres politiske representanter. Angivelig skal dette delvis skyldes at han har dekket over korrupsjon innen deres rekker.\n\nDet er imidlertid liten tvil om at de væpnede styrkers felleskommando følger nøye med på den intensiverende regjeringskrisa, og vil treffe den beslutningen de mener best beskytter deres egne, så vel som det nasjonale borgerskapets og den utenlandske kapitalens interesser."
}