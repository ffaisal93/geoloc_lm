{
    "Nigeria og Norge styrker samarbeidet i kampen mot fiskekriminalitet": "Nigeria har sluttet seg til den internasjonale erklæringen mot organisert kriminalitet i den globale fiskerinæringen – den såkalte Københavnerklæringen. Det skjedde sammen med fiskeri- og havminister Bjørnar Skjæran under Nor-Fishing-messen i Trondheim 24. august.\n\nSpesialrådgiver Akeju Olagbaju i det nigerianske landbruks- og fiskeridepartementet (i midten til venstre) og fiskeri- og havminister Bjørnar Skjæran. Norges ambassadør til Nigeria Knut Eiliv Lein lengst til høyre. Foto: Yngve Angvik, Nærings- og fiskeridepartementet\n\n– Nigeria er Afrikas største økonomi og en betydelig havnasjon. Derfor vil jeg ønske Nigeria velkommen og takke for deres valg å støtte opp om erklæringen mot organisert fiskerikriminalitet. Dette er et globalt problem og ikke minst et stort problem i Vest-Afrika. Jeg håper dettefører til at flere afrikanske land følger det nigerianske eksempelet, sier fiskeri- og havminister Bjørnar Skjæran\n\nI 2018 vedtok Norge og åtte andre land en politisk erklæring om grensekryssende organisert kriminalitet i den globale fiskeindustrien. Med den nigerianske tiltredelsen har erklæringen støtte fra 50 kystnasjoner.\n\nFiskeri- og havministeren og utviklingsministeren har som mål at enda flere utviklingsland skal støtte erklæringen.\n\n– Kampen mot fiskerikriminalitet er viktig i kampen mot fattigdom og for økt matsikkerhet. Organisert fiskerikriminalitet hindrer en god forvaltning av fiskebestanden og det ødelegger næringsgrunnlaget for de lovlydige fiskerne. Utviklingsland trenger de skatteinntektene de kan få, og fiskerne trenger trygghet for at fiskebestanden blir ivaretatt, sier utviklingsminister Anne Beathe Tvinnereim.\n\nErklæringen støttes opp under med en rekke bistandsrettede aktiviteter og digitale fellestjenester til landene som er parter til erklæringen gjennom det norske Blue Justice-initiativet.\n\n– For å nå ut til flere har vi gjennom Blue Justice-initiativet satset særlig på digitale fellestjenester som skal bistå utviklingsland i arbeidet mot fiskerikriminalitet. På den måten får de også ta del i de muligheter innovasjon og digitalisering gir på dette feltet, sier Fiskeri- og havminister Bjørnar Skjæran.\n\n​",
    "Modeller: Nå forbys disse i Nigeria": "Nigeria forbyr hvite modeller i landets reklamer\n\n– Inspirerende at vi tar egen kulturarv på alvor, sier norsk-nigeriansk artist til Melk & Honning.\n\nI mange år har reklamer og kampanjer i Nigeria nærmest utelukkende brukt hvite skuespillere og modeller, i tillegg til personer med britisk aksent.\n\nNå tar landet grep og forbyr bruken av hvite modeller.\n\nFra i høst av innfører landet et forbud mot hvite og andre ikke-nigerianske modeller, i tillegg til såkalte voiceover-kunstnere. Forbudet skal representere «et hav av endringer i den nasjonale følelsen rundt representasjonen av landets innfødte befolkning», ifølge Dazed & Confused.\n\n«For ti til 20 år siden vil jeg si at 50/50 av de utenlandske ansiktene og all voiceover i reklamer hadde britisk aksent», sier Steve Babaeko, president i Association of Advertising Agencies of Nigeria til The Times.\n\nNigerianske merker har ofte brukt utenlandske modeller, mens internasjonale selskaper rett og slett har importert sine globale kampanjer til landet.\n\nGuinness har nå laget en lokal, nigeriansk reklame. Foto: Skjermdump fra YouTube\n\nEn «ny type renessanse» har skylt innover landet de siste åtte årene, ifølge Babaeko, og en «ny følelse av stolthet» er i anmarsj blant Nigerias yngre befolkning. Noe som har ført til tilbakeslag blant kampanjer som uten tvil er blitt filmet med utenlandske modeller.\n\n«Folk sier ‘Det er rundt 200 millioner av oss. Klarte de ikke å finne en lokal modell til denne reklamen’?».\n\nForbudet innebærer at merkevarer må betale 100 000 Naira for hver utenlandske modell som brukes i en reklame. Det tilsvarer rundt 2336 kroner.\n\nHåpet er at tiltaket skal skape flere kreative prosjekter i landet og hjelpe å booste mulighetene til lokale talenter, ifølge Dazed.\n\nBlant aktørene som har hivd seg rundt og gjort endringer er det britiske selskapet AMV BBDO, som skal ha laget en afrikansk kampanje for Guinness i Lagos med en nigeriansk regissør og lokale modeller, påpeker magasinet.\n\nGuinness har laget en lokal, nigeriansk reklame. Foto: Skjermdump fra YouTube\n\nNorsk-nigerianske Stian Ehiabhi Omole Jensen, for de fleste kanskje bedre kjent som RnB-artisten Ehi, synes forbudet er et sterkt virkemiddel.\n\n– Mange av reklamene og kampanjene i Nigeria har lenge kun brukt hvite skuespillere, modeller og stemmer, bekrefter han til Melk & Honning.\n\nHan forteller at nasjonen ble selvstendig på 60-tallet, «men preges fortsatt av det britiske kolonistimperiet».\n\n– Det er inspirerende at vi tar egen kulturarv på alvor, for å få en balanse i representasjonen.\n\n– På sikt håper jeg at vi ikke trenger et forbud.\n\nEhi synes det er inspirerende at kulturarven blir tatt på alvor. Foto: Instagram/@theehi\n\nAntirasistisk Senter: – Bør egentlig ikke være nødvendig\n\n– Jeg kjenner ikke de nigerianske forholdene inngående selv, men har skjønt at det har vært en utfordring med at man ikke har brukt svarte modeller og at dette er en reaksjon på det som har pågått over lengre tid, sier Hatem Ben Mansour, konstituert daglig leder ved Antirasistisk Senter til Melk.\n\n– Samtidig er det uheldig dersom det går på etnisitet. For det er jo 200 millioner mennesker i landets befolkning, og blant dem finnes det også innvandrere fra eksempelvis Libanon. Så hvis det er så strengt, kan det fremstå som en overreaksjon.\n\nMansour mener spørsmålet blir hvordan loven vil praktiseres.\n\nHatem Ben Mansour. Foto: Nine Ebro Lund\n\n– Det snakkes her om utlendinger, så nigerianske personer med annet opphav må derfor kunne brukes. I Norge hadde jeg forventet at hvis man skulle ha nordmenn, så ville det inkludert nordmenn med annet enn et tradisjonelt europeisk utseende, men også samer, romfolk og melaninrike mennesker.\n\n– Hvis det finnes en reaksjon blant den yngre befolkningen i Nigeria, er det et av de stedene hvor markedskreftene beveger seg og kan jobbe mot denne hvitheten i reklamene. Manglende representasjon i kampanjer kan da veies opp mot markedskreftene, og da bør egentlig ikke et slikt forbud være nødvendig i det hele tatt.\n\nLes også: Black Lives Matter – hva gjør norske motemerker videre?"
}