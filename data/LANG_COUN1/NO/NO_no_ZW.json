{
    "Uvaksinerte kristne rammes hardt av meslingutbrudd i Zimbabwe": "Den 24. august døde Portia Matyiras datter i familiens hjem, og etterlot alenemoren med ett barn på 17 år. Ingen av barna har blitt vaksinert mot meslinger og nå frykter hun for sitt andre barn.\n\nMatyira bor i et område øst for hovedstaden Harare, og tilhører en apostolisk menighet.\n\nI slutten av august ble datteren hennes på fire år syk med høy feber, hoste, rennende nese og utslett.\n\n– Jeg vet at det var meslinger fordi bare her i nabolaget har 16 barn dødd den siste tiden og det skjer samtidig med rapporter om at meslinger tar livet av barn over hele landet, sier hun til Bistandsaktuelt.\n\nMatyira ville ikke ta med datteren til en klinikk for behandling, selv om en bekymret nabo forteller at hun advarte henne om det hun mente var symptomer på meslinger.\n\n– Vaksinert gjennom tilbedelse\n\nDe siste tallene fra helsemyndighetene i Zimbabwe viser at 704 personer har død av sykdommen siden utbruddet startet i april i år.\n\nMange av disse skal være tilknyttet apostoliske menigheter, som er strenge på at deres medlemmer ikke skal vaksineres av religiøse årsaker.\n\n– Folk sier vi dreper barna våre ved å la være å vaksinere dem, men det er på grunn av vår tro og personlig vil jeg stå ved det jeg tror på, sier Matyira.\n\nLeder i menigheten hun tilhører, Manu Madhuna, kaller seg selv en profet og sier at de kan overvinne selv meslinger ved hjelp av mirakler.\n\n– Vi profeterer og driver vekk disse sykdommene. Vi tillater ikke menigheten å vaksinere seg. Vi vaksineres gjennom måten vi tilber på, sier han til Bistandsaktuelt.\n\nMeasles Update: As at 06 September 2022, Zimbabwe had 6 551 confirmed cases, including 4 633 recoveries and 704 deaths. pic.twitter.com/mARU9jw8Ai — Ministry of HealthZW (@MoHCCZim) September 7, 2022\n\nDesperat oppfordring\n\nIfølge UNICEF tilhører rundt 2,5 millioner av Zimbabwes 15 millioner innbyggere en apostolisk menighet.\n\n– Det er mennesker som tilhører disse kirkene som har blitt hardest rammet og likevel nekter de å la seg vaksinere, sier en lokal helsearbeider, Miranda Musana, til Bistandsaktuelt.\n\nHun er sykepleier ved en lokal offentlig klinikk i Harare, og forteller at de har innstendig oppfordret folk om å vaksinere seg mot meslinger, men at svært få har hørt på dem. Det til tross for vaksinasjonsprogrammene myndighetene har startet over hele landet som følge av det dødelige utbruddet.\n\n– Vi har rullet ut ekstra vaksineprogrammer finansiert av lokale krefter og vi har intensivert de ordinære vaksineprogrammene, forteller Zimbabwes helseminister og visepresident, Constantino Chiwenga.\n\nHelsemyndighetene mener utbruddet har rot i samlinger i kirkesamfunnene, som har tatt seg opp etter at koronarestriksjonene ble hevet.\n\nOgså Verdens helseorganisasjon (WHO) og UNICEF advarte i april i år mot en økning i meslingsmitte i sårbare land, etter at så mange som 23 millioner barn gikk glipp av vaksinasjoner mot barnesykdommer i 2020.\n\nI starten av september gikk UNICEF ut og uttrykte dyp bekymring over antall barn som er smittet eller har mistet livet så langt i utbruddet i Zimbabwe.\n\nØkt vaksineskepsis\n\n– Vi ber, og på den måten blir våre menigheter immun mot meslinger og mange andre sykdommer, sier den apostoliske kirkelederen Dzivakwe Neshangwe.\n\nHan holder til i Marange i provinsen Manicaland og hevder at deres medlemmer ikke beskyttes av myndighetenes sprøyter.\n\n– Vi vil ikke godta at medlemmene sier ja til vaksinene. Det er vaksinene som dreper våre barn.\n\nDet er slike antivaksine-holdninger som har fått en oppsving under koronapandemien og som hindrer myndighetenes arbeid, sier Amanda McClelland, direktør i den amerikanske organisasjonen Resolve to Save Lives.\n\nHun mener myndighetene må få med seg nøkkelpersoner med tillit i miljøene som er skeptiske for å nå bredere ut og få fortgang i vaksinasjoner.\n\nI tillegg påpeker hun at i Zimbabwe, som i mange andre land, har kostnadene for å bekjempe koronapandemien gått på bekostning av annen grunnleggende helsehjelp og vaksinasjonskampanjer.\n\n– Meslingutbruddet i Zimbabwe understreker nå viktigheten av å styrke vaksinasjonsprogrammer og motvirke desinformasjon om vaksiner i etterkant av koronapandemien.\n\nLes også: Det globale fondet ber om 18 milliarder dollar til sykdomsbekjempelse",
    "Sivilsamfunnet under økt press i Zimbabwe": "Mandag denne uken demonstrerte studenter ved University of Zimbabwe (UZ) mot universitetets enorme økning i studieavgift. «Myndighetene har nå nektet meg utdanningen jeg har rett på» sto det på en plakat en gråtende student holdt frem under demonstrasjonen.\n\n– En vanlig lærerlønning for tiden ligger på rundt 1000 kr i måneden. Studieavgiften for studenter ved UZ ble nylig økt dramatisk, og kan nå komme på opptil 10 000 kroner per semester. Da blir høyere utdanning et utilgjengelig gode, noe som er kun for de rikeste, sier Kasper Landmark, rådgiver i SAIH.\n\nØkningen i studieavgift må sees i sammenheng med den krevende økonomiske situasjonen i Zimbabwe. Den enorme inflasjonen gjør at den lokale valutaen raskt taper verdi og folks lønninger forvitrer.\n\nStudentenes demonstrasjon ble, som ventet, møtt med vold og arrestasjoner fra politiet.\n\n– Siden mandag har våre partnere, Zimbabwe National Students Union og Zimbabwe Lawyers for Human Rights, jobbet med å få flere titalls arresterte studenter løslatt. Studenter som brukte sin grunnlovfestede rett til fredelig protest mot mangedobling av skolepengene, sier Landmark.\n\nFlere brudd på menneskerettigheter\n\nSAIH samarbeider med flere organisasjoner for lærere og studenter i Zimbabwe som i de siste årene har sett en forverring av menneskerettighetssituasjonen.\n\nOpposisjonelle, fagforeningsledere, studentaktivister, og journalister blir trakassert, vilkårlig arrestert, og utsatt for langvarige varetektsfengslinger.\n\n–Bare mellom mars og juni i år har 40 studentaktivister møtt i retten, tiltalt for «oppfordringer til vold» etter å ha deltatt i fredelige protester, sier Landmark.\n\nNeste år er det valg i Zimbabwe og organisasjonene SAIH samarbeider med forventer at angrepene på sivilsamfunn vil øke i styrke.\n\n– Vi har nå økt støtten til studentbevegelsen, fagforeningene, og til organisasjoner som beskytter dem, blant annet med advokatbistand, fordi vi ser de er under angrep. Sivilsamfunnet i Zimbabwe trenger all støtte de kan få frem mot valget i 2023, sier Landmark.\n\nForsøker å stilne sivilsamfunnet\n\nEtter det kontroversielle valget i 2018, hvor opposisjonen anklaget myndighetene for omfattende valgjuks, mottok Zimbabwiske myndigheter en rekke anbefalinger fra EUs observatører.\n\n– Dessverre har anbefalingene ikke blitt fulgt opp. I stedet går den demokratiske utviklingen i feil retning, sier Landmark.\n\nEn ny lov rettet mot sivilsamfunnsorganisasjoner ligger nå i parlamentet og ventes å bli godkjent. Hvis det skjer gir det myndighetene nærmest uinnskrenkede muligheter til å gripe inn i enkeltorganisasjoner, fjerne styrer eller ansatte, og beslaglegge midler og eiendeler.\n\n– Det virker som om motivasjonen bak dette lovforslaget er å stilne kritiske røster før valget i 2023 og hindre at sivilsamfunnsorganisasjoner bruker sin legitime rolle som vaktbikkjer og rapporterer om volden og overgrepene som dessverre er blitt en normalisert del av regimets «valgkamp», sier Landmark.\n\nLik Extraavisen.no på Facebook!",
    "\"Kjolen min ble revet i stykker (…) Vi ble funnet fulle av gjørme\"": "I mai 2020 ledet Netsai Marova og to andre aktivister en demonstrasjon mot myndighetene i Zimbabwes hovedstad Harare.\n\nDe fleste butikkene var stengt som følge av koronapandemien, og folk sultet.\n\nAlt vi krevde var at staten skulle gi oss mat. Helt vanlig mat. Netsai Marova\n\nBortført med sekk over hodet\n\nDe tre kvinnene ble arrestert under demonstrasjonen og tatt med til politistasjonen. Men i stedet for å bli avhørt, ble de iført sekker over hodet og ført bort mot sin vilje av uidentifiserte menn i en bil.\n\nPå et ukjent sted utenfor byen ble de kastet ned i et hull, og utsatt for tortur.\n\nDet var virkelig tøft. Kjolen min ble revet i stykker. Jeg vet ikke akkurat når det skjedde (…) Men vi ble alle fulle av gjørme, fordi vi ble lagt i et hull hvor vi ble slått og helt vann over. Og vi ble tvunget til å gjøre helt umenneskelige ting. Netsai Marova\n\nTidlig på morgenen to dager senere ble kvinnene funnet forlatt, 87 kilometer utenfor Harare. Kjolene deres var revet i stykker, og det var tydelige tegn på at de var blitt utsatt for vold.\n\nDe ble sendt rett til sykehus for behandling.\n\nRisikerer fengsel – signer aksjonen for at anklagene droppes!\n\nMyndighetene benektet bortføringen, og tiltalte kvinnene for å ha diktet opp både bortføringen, torturen og den seksualiserte volden de hadde blitt utsatt for.\n\nDu kan være med og påvirke! Signer aksjonen og krev at myndighetene i Zimbabwe frafaller anklagene.\n\nHvis Netsai og de to medtiltalte blir funnet skyldig etter tiltalen, risikerer de mange år i fengsel. Det eneste de tre kvinnene har gjort, er å bruke sin rett til å ytre seg!\n\nJeg vil aldri kunne komme over det jeg har blitt utsatt for. Men kanskje kan det gi meg fred å oppleve rettferdighet til slutt. Netsai Marova\n\nDe tre kvinnene er i tillegg tiltalt for flere forhold knyttet til selve demonstrasjonen, deriblant å ha brutt portforbudet som var innført under pandemien.\n\nDisse tiltalepunktene har ikke kommet opp for retten enda.\n\nIngen stilt til ansvar\n\nAmnesty mener Netsai og de to andre kvinnene har blitt straffeforfulgt på bakgrunn av deres fredelige utøvelse av retten til å si sin mening.\n\nDe er også medlemmer av det største opposisjonspartiet i Zimbabwe.\n\nTil dags dato har ingen blitt stilt til ansvar forbortføringen og torturen. I stedet for å straffeforfølge de ansvarlige, har myndighetene brukt sin makt til å forsøke å tie de tre kvinnene og alle andre i Zimbabwe som ønsker å stå opp mot undertrykkelse.\n\nKrev at myndighetene frafaller alle anklager mot Netsai og de to andre kvinnene - signer aksjonen!\n\nBilligere skolemat\n\nNetsai Marova kom til Norge i fjor, som del av programmet for «Studenter i fare» hvor hun er i ferd med å fullføre studiene. I hjemlandet var det ikke mulig å studere, da hun opptil flere ganger i uka måtte møte på politistasjonen til nye avhør.\n\nDen 27 år gamle kvinnen kommer fra en fattig familie i Harare. Da hun ble student, opplevde hun selv på kroppen hvor dyrt det var å studere. Hun tok til orde for billigere skolemat og studentboliger, og ble etter hvert aktiv i politikk. Hun engasjerer seg for mer demokrati i Zimbabwe og er aktivt medlem i landets største opposisjonsparti.\n\nHun mistet jobben da hun deltok i en demonstrasjon ledet av den tidligere opposisjonslederen i landet.\n\nAmnesty krever at myndighetene i Zimbabwe:\n\nFrafaller alle anklager mot Netsai Marova og de to andre medtiltalte, Cecillia Chimbiri og Joanah Mamombe.\n\nGjennomfører en uavhengig gransking av bortføringen og torturen, inkludert seksuelle overgrep.\n\nSignaturene sendes til president Emmerson D. Mnagagwa.",
    "Afrikas eldste dinosaur funnet": "Forskere har avdekket restene av Afrikas eldste dinosaur. Funnet av dinosauren av typen Mbiresaurus raathi ble gjort i Zimbabwe.\n\nDenne dinosauren, som levde for 230 millioner år siden, var rundt én meter høy og gikk på fire bein, men løp på to. Dinosauren veide cirka 30 kilo, hadde en lang hals, et lite hode og taggete, bladformede tenner.\n\nMbiresaurus var en av forgjengerne til sauropod-dinosaurene, som inkluderer brontosaurus og Diplodocus.\n\nFUNN: I løpet av august har forskere ved universitetet i Southampton kommet fram til at dette er knokler fra en hittil ukjent dinosaur. Reporter: Marte Nyløkken Helseth / Dagbladet TV. Foto: University of Southampton. Vis mer\n\nPå museum\n\nDet nesten komplette skjelettet er nå, ifølge BBC, på et museum i byen Bulawayo i Zimbabwe. Fossilet ble funnet under en utgravning i 2017.\n\nFossiler fra Trias-perioden, som begynte for 250 millioner år siden og sluttet for 200 millioner år siden, er sjeldne. Tidligere er slike fossiler funnet i Sør-Amerika og India. Nå er det altså funnet i Zimbabwe.\n\nFunnet er ventet å gi ny kunnskap om evolusjonen og migrasjonen til tidlige dinosaurer. For 200 millioner år siden var verden ett kontinent.\n\nPå den tida var Zimbabwe på samme breddegrad som India og Sør-Amerika på superkontinentet Pangea.\n\nDa var dagens Zimbabwe fuktig og hadde rikelig med vegetasjon.\n\nSLIK SÅ HAN UT: Dinosauren Mbiresaurus raathi løp på to bein og var cirka én meter høy. Foto: ANDREY ATUCHIN / VIRGINIA TECH Vis mer\n\n- Det viser at dinosaurer ikke levde over hele verden, men de ser ut til å ha vært begrenset til ett bestemt område helt i sør, med det som i dag er Sør-Amerika, Sør-Afrika og India, sier Christopher Griffin ved Yale University, en av forskerne bak prosjektet, til BBC.\n\nBein stakk opp\n\nFunnet er det eldste noensinne gjort i Afrika.\n\nUtgravningen foregikk i Mbire i Zambezi-dalen. Griffin gjorde funnet under ekspedisjonens andre dag. Han oppdaget et lårbein fra en dinosaur som stakk opp fra jorda.\n\nHan gravde rundt det, og oppdaget et hoftebein.\n\n- Jeg fortsatte å grave og fikk hjelp fra flere i teamet. Vi greide å avdekke nesten hele skjelettet, sier Griffin til New Scientist.\n\nBergarten hvor fossilfunnet ble gjort, er antatt å være en elveavsetning, og Mbiresaurus-dinosauren kan ha blitt begravet under en flom."
}