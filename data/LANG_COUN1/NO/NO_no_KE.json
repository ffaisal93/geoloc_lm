{
    "Bama tilbakekaller avokadoer fra Kenya": "Det dreier seg om Rema 1000 Modnet avokado 2pk, 320 gram med pakkedato 7. og 9. september, samt Season avokado modnet 2pk, 320 gram med pakkedato 6., 7., 9., og 10. september, skriver Bama i en pressemelding.\n\nBegge har opprinnelsesland Kenya. Produktene er henholdsvis solgt på Rema 1000-butikker over hele landet og Meny-, Kiwi-, Spar-, Joker-butikker og nærbutikker over hele landet.\n\nDet er oppdaget rester av plantevernmiddelet klorpyrifos, som ved høye doser kan gi akutte plager som magesmerter og hodeverk.\n\nProdukter med de oppgitte pakkedatoene og opprinnelsesland Kenya skal kastes, skriver Bama.\n\n[ Produsentene advarer: Lav strømstøtte kan gi mangel på norske grønnsaker ]",
    "Brukte Tekna-stipend til vannprosjekt i Kenya": "Da vi snakket med Tekna-studentene Maja Kirkhus og Maria Brubak Melby i januar i år, var de travelt opptatt med de siste forberedelsene før et tre ukers opphold i Kenya i forbindelse med mastergradsoppgavene sine ved NTNU.\n\nNår vi møter dem i Oslo i september har begge begynt i sin første faste jobb ­ – Maria i Norconsult og Maja i Sweco.\n\nI januar var det klart at de i skarp konkurranse med andre søkere var vinnere av Teknas første masterstipend på 50 000 kroner.\n\nHer kan du lese intervjuet med dem fra den gang.\n\nSkulle bedre vannsituasjon\n\nAlt gikk ikke helt som planlagt med masteroppgavene, men begge sier at de sitter igjen med spennende opplevelser og erfaringer ved å velge masteroppgave i samarbeid med Ingeniører uten grenser (IUG).\n\nHer holder Maja holder en flaske som er fylt med stein for å senke den ned i brønnen og ta vannprøver. Dette gjorde hun for Maria, som måtte utsette reisen på grunn av korona. Maja gjorde infiltrasjonstester på tomta til Eco Moyo skolesenter.\n\n– Det føles veldig meningsfylt å se at det vi har gjort i masteroppgaven kan ha noe å si for mange, sier Maria og Maja.\n\nDe forteller at totalt seks studenter skulle reise sammen med mentorer fra IUG i slutten av februar til skolesenteret Eco Moyo skolesenter utenfor Mombasa i Kenya for å gjøre praktiske studier og målinger. Dessverre fikk Maria Covid-19. Hun måtte dra i en senere pulje enn Maja, og oppholdet ble litt kortere enn de andres.\n\nMaja og Maria skulle se på løsninger for å håndtere overvann på skoleområdet, og løsninger for drikkevann og sanitærforhold.\n\nTøft med varmen\n\n– Jeg har aldri vært i Afrika før, så noe av det som gjorde mest inntrykk på meg var nok både kulturen og omgivelsene som var helt annerledes enn jeg er vant til. Vi hadde ikke forestilt oss hvor varmt det var. Rundt 35 plussgrader konstant føltes enda varmere når vi jobbet nede i en brønn nederst på skoleområdet, sier Maria.\n\nMaja synes også det var en spesiell opplevelse at skolen var plassert ute i «ingenting», langt unna noe tettsted. Skolebarna kom gående fra landsbyer et godt stykke unna skolen.\n\nHer gjør Maja infiltrasjonstester for å finne løsninger på overvannsproblematikk. Maria gjorde flere tester av kvaliteten på grunnvannet fra brønnen til Eco Moyo skolesenter.\n\nEco Moyo Education Center med kapasitet på 250 barn, er grunnlagt og ledes av norske Lindsay Sanner, som samarbeider med Ingeniører uten grenser (IUG) og Arkitekter uten grenser (AUG). For de seks studentene fra NTNU som gjorde masteroppgaver tilknyttet skolesenteret handlet to om problemstillinger omkring konstruksjon, to om solenergi og to om vann. Alle masteroppgavene er en del av en strategisk plan som IUG og AUG har laget sammen med Eco Moyo.\n\n– For oss var det veldig fint å være del av en såpass stor gruppe, selv om vi jobbet med litt ulike ting.\n\nMaja fikk ikke treffe Lindsay Sanner fordi hun også hadde fått Covid-19, men Maria som kom senere fikk treffe henne.\n\nInspirerende grunnlegger\n\n– Hun var helt super – et fantastisk inspirerende menneske, full av energi. Det så ut som hun brydde seg veldig om hver enkelt elev. Hun var et viktig bindeledd mellom oss og kenyanerne ved skolen.\n\nMaria og Maja forteller at stipendet fra Tekna ble brukt til transportutgifter og til å kjøpe inn utstyr blant annet til å ta vannprøver. Noe ble sendt til et laboratorium i Mombasa for analyser. Maja så på regnvannsoppsamling på tak til drikkevann og mulige infiltrasjonstiltak i jorda. Maria så på kvaliteten på vannet og sanitær- og hygieneløsninger.\n\nDe skulle gjerne vært der lenger og satt ut i livet de løsningene de fant som kan være aktuelle.\n\n– Mastersemesteret virker så langt når man starter, men når man nærmer seg slutten, skulle vi gjerne hatt litt lenger tid og fått bygget noe.\n\nTynt datagrunnlag\n\nDe hadde sett for seg at materialkostnader skulle bli hoveddelen i hva de brukte Tekna-stipendet til.\n\n– Det var imidlertid litt vanskelig å få den informasjonen vi trengte, så datagrunnlaget ble litt tynt. Vi måtte jobbe med det vi hadde. Det ga ikke tilstrekkelig teoretisk tyngde til å foreslå noe annet enn enkle løsninger. Masteroppgavene ble mer generelle enn vi hadde sett for oss, sier de to.\n\nDe følte likevel at de kom frem til mulige konkrete tiltak, og at de la ned et godt stykke arbeid som andre kan bygge videre på.\n\n– Mentoren vår i IUG som hadde definert oppgaven hadde ikke vært på skoleområdet. Vi føler at det hadde en stor verdi at vi har vært der og sett med egne øye i detalj på hvilke løsninger som kan fungere.\n\nMaria og Maja forteller at det ble en del penger til overs fra Tekna-stipendet som de ikke fikk brukt til masteroppgaven.\n\nDonerte resten av pengene\n\n– Vi donerte resten av pengene til Eco Moyo slik at andre kan bygge videre på vårt arbeid. Vi tror det kommer til nytte for prosjektet. Det var gøy å fortelle styrelederen i Eco Moyo om dette. Hun ble utrolig glad, forteller Maria og Maja.\n\nEco Moyo Education Center er grunnlagt av den norske ildsjelen Lindsay Sanner og består etter hvert av mange bygg med kapasitet til 250 barn.\n\nDeres råd til andre som skal velge masteroppgave er at det blir mye hva man gjør det til selv, uansett om du velger en humanitær oppgave eller noe helt annet.\n\n– Du må være åpen for at oppgaven kan endre seg helt til de siste ukene før innlevering, sier Maria og Maja.\n\n………..\n\nEr du Tekna-medlem og skal i gang med masteroppgave i høst, så kan du søke om Teknas masterstipend på 50 000 kroner. Søknadsfristen er 1. november. Les om kriteriene her.",
    "Odinga godtar at han tapte presidentvalget i Kenya": "Høyesterett avviste mandag forsøkene på å etterprøve resultatet av presidentvalget og opprettholder valgseieren til visepresident William Ruto.\n\nOdinga hadde støtte fra avtroppende president Uhuru Kenyatta og var favoritt til å vinne valget i august. Han sier at han er uenig med konklusjonen til landets høyesterett, men at han aksepterer valgnederlaget. Avklaringen kommer etter nesten en måneds uro i Kenya.\n\nDen påtroppende presidenten William Ruto strakte ut en forsonende hånd til sine rivaler etter høyesterettskjennelsen.\n\n– Jeg rekker en hånd i forsoning til alle mine rivaler og deres tilhengere. Vi er ikke fiender, vi er kenyanere, sa Ruto.\n\nOdinga gikk til høyesterett med en påstand om at det forekom juks i tellingen. Han mente valgkommisjonens servere var blitt hacket. En enstemmig høyesterett sier at det ikke er dokumentert at elektroniske valgsystemer ble manipulert eller hacket.\n\nOdinga tapte med mindre enn 2 prosent mot visepresident Ruto. Det var femte gang Odinga stilte opp som presidentkandidat, denne gang også med støtte fra den avtroppende presidenten.\n\nBegge kandidatene hadde på forhånd lovet å respektere avgjørelsen fra landets øverste domstol.\n\n(©NTB)",
    "BAMA tilbakekaller 2pk avokado fra Kenya": "Få full tilgang til Karmøynytt sin nettavis for nyheter, reportasjer, videoer og meninger.\n\nVårt mål er å gi deg de beste historiene om Karmøy.\n\nKampanje (gjelder kun for nye private kunder):\n\nLes Karmøynytt for kun kr 1,- for 1.mnd\n\nEtter 1 mnd er prisen 129 kr/mnd*\n\n\n\nEr du bedrift og ønsker bedriftsabonnement, kan du sende en e-post til [email protected]\n\nØnsker du å kjøpe abonnement via faktura, kan du sende en epost til [email protected]. Det utstedes kun faktura ved tegning av årsabonnement. Send oss fakturainformasjon og vi vil opprette bruker og sende innloggingsinformasjon og faktura.\n\n*Abonnementet fornyes automatisk, løper til det sies opp. Ingen bindingstid.",
    "William Ruto innsatt som Kenyas nye president": "Seremonien for William Ruto skjedde på Kasarani-stadion i hovedstaden Nairobi. 55-åringen, som fram til nå har vært visepresident, skal lede et dypt splittet land som lider av tørke og økonomiske problemer.\n\nDet oppsto enorm trengsel før seremonien på Kasarani, som har plass til 60 000 mennesker.\n\nHundrevis av mennesker skal ha forsøkt å klatre over gjerder og murer for å komme inn, og flere mennesker ble klemt. Politiet sier arenaen var fullstappet allerede tidlig i morges.\n\nEtter presidentvalget 13. august nektet først Rutos fremste rival, Raila Odinga, å godta resultatet. Landets høyesterett ble bedt om å etterprøve resultatet, men opprettholdt Rutos valgseier, noe Odinga godtok 5. september."
}