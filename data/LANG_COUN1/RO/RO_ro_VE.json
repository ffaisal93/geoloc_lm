{
    "Maduro: Venezuela este gata să aprovizioneze economia mondială cu petrol și gaze": "INTERNATIONAL Joi, 15 Septembrie 2022, 08:32\n\nHotNews.ro\n\nVenezuela „este pregătită\" să „aprovizioneze piaţa\" mondială de petrol şi gaze, a afirmat miercuri preşedintele Nicolas Maduro care a denunţat criza energetică cauzată de sancţiunile \"iraţionale\" impuse Rusiei după invadarea Ucrainei, notează AFP, preluată de Agerpres.\n\nNicolas Maduro Foto: Agerpres/Xinhua\n\n„Venezuela este pregătită şi dispusă să îşi îndeplinească rolul şi să aprovizioneze, într-o manieră stabilă şi sigură, piaţa petrolului şi gazelor de care economia mondială are nevoie\", a declarat şeful statului în cursul unui eveniment organizat în cadrul vizitei la Caracas a secretarului general al OPEC, Haitham al-Ghais.\n\nNicolas Maduro a susţinut că guvernul său şi-a \"redresat\" industria petrolieră, a cărei producţie atinsese minime istorice scăzute după ani de dezinteres în investiţii şi lipsă de întreţinere.\n\nÎn prezent, este de aproximativ 700.000 de barili pe zi, faţă de 2,3 milioane de barili pe zi în 2002.\n\nStatele Unite au impus în 2019 o serie de sancţiuni Caracasului, printre care un embargo asupra petrolului venezuelean, după realegerea lui Nicolas Maduro în 2018 pentru al doilea mandat într-un scrutin boicotat de opoziţie.\n\nAdministraţia preşedintelui Joe Biden a anunţat în mai o relaxare limitată a unora dintre aceste sancţiuni. Această decizie a intervenit într-un moment în care preţurile energiei au crescut din cauza războiului din Ucraina.\n\nPreşedintele chavist a condamnat \"criza energetică\" generată de sancţiunile împotriva Rusiei, pe care le-a descris drept \"iraţionale, nejustificate (şi) ilogice\".\n\nRusia, cel mai mare furnizor al Europei, şi-a redus drastic livrările de gaze, stârnind temeri de penurie şi creşterea preţurilor.\n\nNicolas Maduro a cerut un „preţ corect şi echilibrat\" de 100 de dolari pe baril şi a reiterat apelul său ca companiile petroliere străine să producă în Venezuela. \"Suntem pregătiţi (...) să creştem producţia de petrol într-o manieră graduală şi accelerată, să extindem şi să creştem producţia de produse rafinate\", a spus el.\n\n„Venezuela are peste 50 de proiecte gaziere de primă clasă, cu studii seismice efectuate şi cu toate garanţiile legale pentru ca investitorii internaţionali\" să \"vină să producă gaze în Venezuela şi să le ducă pe pieţele internaţionale\", a insistat el.",
    "Venezuela şi Columbia îşi reînnoiesc relaţiile diplomatice": "INTERNATIONAL Luni, 29 August 2022, 07:44\n\nHotNews.ro\n\nVenezuela şi Columbia şi-au reînnoit oficial relaţiile diplomatice, rupte de trei ani, odată cu sosirea duminică la Caracas a ambasadorului columbian desemnat de noul preşedinte Gustavo Petro, relatează AFP, citat de Agerpres\n\nVanzator stradal din Venezuela Foto: pixabay.com\n\n\"Relaţiile cu Venezuela nu ar fi trebuit niciodată rupte, suntem fraţi şi o linie imaginară nu ne poate despărţi\", a scris ambasadorul Armando Benedetti pe Twitter.\n\nPotrivit diplomatului, peste opt milioane de columbieni trăiesc din comerţul bilateral cu Venezuela. Unul dintre obiectivele acestei decizii este restabilirea relaţiilor comerciale dintre cele două ţări. Venezuela şi Columbia şi-au anunţat pe 11 august intenţia de a face schimb de ambasadori.\n\nPe lângă schimbul de ambasadori, procesul de normalizare prevede redeschiderea completă a graniţei de peste 2.000 km care separă cele două ţări, complet închisă vehiculelor din 2015 şi redeschisă doar pietonilor de la sfârşitul anului",
    "Autorul celui mai mare scandal de corupție din istoria marinei americane a fost prins în Venezuela. Încerca să fugă în Rusia": "Leonard Francis, fostul contractor militar cunoscut sub numele de „Leonard cel Gras” care a orchestrat cel mai mare scandal de corupție din istoria marinei americane, a fost arestat marți dimineață de autoritățile din Venezuela la solicitarea Statelor Unite, scrie CNN.\n\nOmul de afaceri din Malaezia a fost prins în Venezuela în timp ce încerca să se urce într-un avion spre Rusia. Interpol a spus că bărbatul a intrat în țara sud-americană venind din Mexic, după o escală în Cuba, potrivit BBC.\n\nFrancis se află acum în custodia autorităților din Venezuela și oficialii guvernului american au început procedurile pentru extrădarea fugarului, a spus Mareșalul adjunct al Statelor Unite, Omar Castillo.\n\nAgenția americană care se ocupă de asigurarea respectării legii federale (U.S. Marshals Service) a depus deja un așa numit „aviz roșu” la organizația internațională de cooperare a forțelor de poliție Interpol după ce Francis a scăpat din arest la începutul lunii, potrivit lui Castillo.\n\nUn aviz roșu este o alertă globală prin care membrilor Interpol li se cere să aresteze preventiv un suspect căutat de autoritățile care au emis notificarea în așteptarea altor acțiuni legale, precum extrădarea.\n\nZeci de oficiali ai forțelor navale americane au fost arestați pentru că au acceptat mită, sub formă de bani cash sau petreceri cu prostituate, printre altele, în schimbul redirecționării vaselor către porturi unde opera compania lui Francis. Captură foto: Facebook\n\nLeonard cel Gras a fugit din SUA după ce și-a tăiat brățara GPS cu care era monitorizat de poliție\n\nCu doar trei săptămâni înainte de anunțarea sentinței, fostul contractor a scăpat din arestul la domiciliu în San Diego, după ce și-a tăiat brățara de monitorizare prin GPS agățată la gleznă.\n\nLa începutul lunii septembrie, poliția i-a făcut o vizită lui Francis după ce au descoperit niște probleme cu brățara GPS. „Când au ajuns, au descoperit că nimeni nu era acasă”, a spus Castillo. Vecinii au spus că în ultimele săptămâni au văzut mai multe camioane de transportat mobilă care au intrat pe proprietatea lui Francis.\n\nFrancis, căruia i se spunea „Leonard cel Gras” din cauză că la acea vreme cântărea peste 180 de kilograme, a pledat vinovat în 2015 pentru acuzațiile de luare de mită și fraudă.\n\nScandalul de corupție care a început să fie investigat în 2013 a cuprins capitale și porturi din întreaga regiune pacifică, precum Singapore, Tokio, Bangkok și Manila.\n\nÎn timpul cercetărilor, zeci de oficiali ai forțelor navale americane au fost arestați și acuzați că au acceptat bani cash, petreceri cu prostituate în hoteluri de lux și călătorii gratis în schimbul redirecționării vaselor către porturi unde opera compania lui Francis, care oferea servicii de alimentare cu combustibil și bărci remorchere.\n\nDepartamentul de Justiție al Statelor Unite a spus că frauda colosală pusă la cale de Francis a inclus zeci de milioane de dolari.\n\nEditor : Raul Nețoiu",
    "VIDEO Propagandistul favorit al Kremlinului enumeră aliații Rusiei: Nicaragua, Cuba, Venezuela și „unii oameni” din Africa": "RĂZBOI ÎN UCRAINA Joi, 15 Septembrie 2022, 13:46\n\nSebastian Jucan • HotNews.ro\n\n​Vladimir Soloviov, considerat propagandistul favorit al președintelui Vladimir Putin, face apel la crearea unei coaliții internaționale care să trimită voluntari în Ucraina, enumerând printre țările fidele Rusiei Nicaragua, Venezuela și Cuba.\n\nVladimir Soloviov viseaza la o coalitie internationala impotriva Ucrainei Foto: Captura video\n\n„Eu consider de asemenea necesar pentru noi să creăm o coliție internațională”, afirmă Vladimir Soloviov, adăugând că „eu nu înțeleg de ce americanii, chiar dacă vor lupta împotriva Grenadei, mereu încropesc o coaliție internațională”.\n\nNu este clar la ce se referă prezentatorul TV rus prin exemplul cu Grenada, fiind probabil ca el să fi fost sarcastic aici cu privire la coalițiile internaționale care au intrat alături de trupele americane în Afganistan și Irak.\n\n„De ce ne refuzăm această plăcere? În Siria există unități bine instruite de către noi, există oameni în Africa care ne susțin, există Venezuela, există Nicaragua, există Cuba, există Iran și Coreea de Nord”, pledează Soloviov.\n\n„Dacă voluntari din întreaga lume merg și luptă în unitățile RPD (n.r. așa-zisa Republică Populară Donețk) de ce nu ar trebui să le dăm oportunitatea de a crea și organiza o unitate internațională?”, îi întreabă el pe invitații săi.\n\nRussian state TV's Vladimir Solovyov says his country should form an international coalition for its war in Ukraine including Venezuela, Iran, North Korea, Cuba and Nicaragua pic.twitter.com/mK5cssItKV — Francis Scarr (@francis_scarr) September 15, 2022\n\nVladimir Soloviov insistă pentru o „coaliție internațională” împotriva Ucrainei\n\nFără să aștepte un răspuns, el amintește că „încă de pe vremea războiului împotriva fascismului din Spania, când Brigăzile Internaționale s-au confruntat pentru prima dată cu Germania Nazistă care lupta de partea lui Franco, această practică a existat.\n\n„Nu înțeleg de ce ar trebui să o respingem. De ce ar trebui să îi oprim pe oamenii care vor să ia arme și să meargă [la război împotriva Ucrainei]? De ce ar trebui să îi oprim pe frații noștri sârbi? Unii dintre ei luptă deja oricum în unitățile RPD”, conchide el.\n\nReferința lui Soloviov la Războiul Civil din Spania în care dictatorul sovietic Iosif Stalin a trimis unități și echipament forțelor ce luptau împotriva naționaliștilor este destul de bizară, ținând cont că în urmă nu cu mult timp el îi acuza pe spanioli că au trimis voluntari antibolșevici să lupte alături de germani în războiul declanșat împotriva URSS în 1941.\n\nÎn pofida faptului că Venezuela s-a poziționat de partea Rusiei în conflictul cu Ucraina, președintele Nicolas Maduro a anunțat joi că țara sa este pregătită să furnizeze petrol și gaze naturale economiei mondiale în contextul crizei energetice generate în Europa de întreruperea furnizării cu gaze rusești.\n\nIranul face la rândul său pregătiri pentru a lua locul Rusiei pe piețele europene în ceea ce privește aprovizionarea cu petrol, în cazul în care sancțiunile impuse împotriva Teheranului vor fi ridicate ca urmare a resemnării acordului nuclear iranian.\n\nExistă de asemenea dovezi că, în pofida declarațiilor de prietenie și colaborare cu Rusia, guvernul iranian ar fi vândut armament Ucrainei.\n\nUrmărește ultimele evoluții din a 204-a zi a războiului din Ucraina LIVETEXT pe HOTNEWS.RO.",
    "Departamentul de Stat ia în considerare influența negativă a Rusiei în Venezuela și Nicaragua": "Autoritățile americane monitorizează îndeaproape acțiunile Rusiei în Venezuela și Nicaragua, Washingtonul susținând că prezența Rusiei în regiune are un impact negativ. Această versiune a fost prezentată joi de secretarul de stat adjunct pentru afacerile emisferei vestice, Brian Nichols, la o audiere în cadrul Comisiei pentru Afaceri Externe a Senatului Congresului SUA.\n\n\"Prezența forțelor ruse în Venezuela și Nicaragua, relațiile dintre Venezuela și Iran contribuie la instabilitatea în regiunea noastră. Ei caută provocări, încearcă să aducă conflicte din alte părți ale lumii în emisfera noastră. Îi urmărim foarte îndeaproape. Noi ne coordonăm cu aliații noștri în acest sens. Am ținut consultări inter-agenții cu colegii pe această problemă”, a spus Nichols, răspunzând la întrebarea unui senator despre „exercițiile militare susținute de Rusia în Venezuela” în această vară.\n\n„Vom continua să monitorizăm îndeaproape acțiunile Rusiei și ale altor [țări], în special în Venezuela și Nicaragua”, a spus secretarul de stat adjunct al SUA. El nu a explicat la ce „forțe ruse” din Venezuela și Nicaragua se referea. În august, s-a raportat că trupe de cadeții din Federația Rusă au sosit în Venezuela pentru a participa la competiția Sniper Frontier”.\n\nDeclarația scrisă a lui Nichols, postată pe site-ul web al comitetului, spunea că „Statele Unite au menținut relații de prietenie cu Venezuela de aproape 200 de ani”. „Acum, regimul [președintele Venezuelei Nicolás] Maduro, în ceea ce privește parteneriatul politic și economic, este îndreptat către Rusia, China și Iran, ceea ce nu aduce prea multe beneficii poporului venezuelean și amenință stabilitatea în regiune”, a spus diplomatul american.\n\nSituația politică din Venezuela a escaladat după ce liderul opoziției Juan Guaidó, a cărui numire în funcția de președinte al parlamentului fusese anulată de Curtea Supremă cu două zile mai devreme, s-a declarat președinte interimar pe 23 ianuarie 2019. El a fost recunoscut ca șef de stat interimar de către Statele Unite, alături de țările Grupului de la Lima (cu excepția Mexicului), Organizația Statelor Americane și majoritatea statelor membre ale Uniunii Europene.\n\nMaduro a numit incidentul o tentativă de lovitură de stat și a anunțat ruperea relațiilor diplomatice cu Statele Unite. Rusia, Belarus, Iran, China, Cuba, Nicaragua, Siria și Turcia și-au exprimat sprijinul."
}