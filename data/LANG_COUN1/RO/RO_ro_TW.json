{
    "Un oficial din Taiwan avertizează China şi cere sprijin militar inclusiv din partea Europei": "\"O blocadă reprezintă un act de război; capturarea unei insule este un act de război\", a afirmat vineri, sub protecţia anonimatului, un oficial guvernamental taiwanez specializat în securitate, deşi admite că în acest moment este puţin probabil ca Beijingul să treacă la astfel de acţiuni.\n\n\"Singurul lor motiv de capturare a vreunei insule ar fi să ne forţeze să negociem sau să ne predăm. Dar nu ne vom preda şi nu vom negocia\", a precizat oficialul guvernamental de la Taipei, citat de agenţia Reuters. Taipeiul nu exclude posibilitatea ca armata chineză să lanseze exerciţii militare de amploare în jurul Taiwanului anul viitor, înaintea scrutinului prezidenţial taiwanez programat la începutul anului 2024.\n\n\"Acesta este motivul de îngrijorare în acest moment\", a subliniat el, cerând ca, în afară de Statele Unite, care trimit frecvent nave militare prin Strâmtoarea Taiwan, să contribuie şi alte ţări la acţiunile în sensul descurajării Chinei. \"Construirea acţiunilor în sensul descurajării este foarte importantă. Nu doar America, ţări europene şi Japonia ar trebui să se alăture forţei de descurajare\", a insistat oficialul taiwanez.\n\nBeijingul consideră Taiwanul teritoriu chinez şi a avertizat că nu exclude nicio opţiune pentru afirmarea suveranităţii. Armata chineză a efectuat exerciţii de amploare în jurul Taiwanului ca reacţie la vizita efectuată în august la Taipei de preşedintele Camerei Reprezentanţilor, Nancy Pelosi.\n\nPreşedintele Statelor Unite, Joseph Biden, a afirmat în urmă cu câteva zile că armata americană va interveni pentru apărarea Taiwanului în cazul unei invazii chineze. Întrebat într-un interviu acordat postului de televiziune CBS dacă militarii americani vor interveni direct pentru apărarea Taiwanului, Biden a răspuns: \"Da\".\n\nWashingtonul a aplicat politica \"ambiguităţii strategice\" în cazul Taiwanului, respectând principiul \"o singură Chină\", dar oferind susţinere militară Taipeiului. Preşedinţia SUA susţine că linia politică nu s-a modificat. \"Preşedintele a mai spus acest lucru, inclusiv la Tokyo, mai devreme anul acesta. Dar a spus clar şi că politica noastră în privinţa Taiwanului nu s-a schimbat. Acest lucru rămâne adevărat\", a afirmat un purtător de cuvânt al Casei Albe.\n\nChina s-a declarat \"puternic nemulţumită\" şi a semnalat că se opune \"în mod determinat\" afirmaţiilor preşedintelui american. \"Le este transmis un semnal greşit grav\" forţelor separatiste taiwaneze, a reacţionat Mao Ning, purtătoarea de cuvânt a Ministerului de Externe de la Beijing.",
    "Blinken a pledat pentru stabilitatea Strâmtorii Taiwan la întâlnirea cu ministrul chinez de Externe": "Situaţia din Taiwan a fost subiectul central al întâlnirii pe care Antony Blinken a avut-o vineri cu Wang Yi la New York, cu ocazia reuniunii Adunării Generale a Naţiunilor Unite.\n\n\"Din partea noastră, secretarul de Stat a transmis foarte clar că, în conformitate cu politica noastră de durată conformă principiului «o singură Chină», menţinerea păcii şi stabilităţii în Strâmtoarea Taiwan are o importanţă absolută şi vitală\", a declarat, după întâlnire, un oficial din cadrul Departamentului de Stat de la Washington, citat de agenţia Reuters.\n\nAnterior, Washingtonul a transmis că întâlnirea lui Antony Blinken cu Wang Yi se înscrie în eforturile \"de a menţine deschise liniile de comunicaţii şi de a gestiona responsabil competiţia\".\n\nWang Yi a afirmat joi, într-un discurs rostit la institutul Asia Society din New York, că problema Taiwanului devine cel mai mare risc în relaţia China-SUA. \"Dacă va fi gestionată greşit, cel mai probabil va devasta relaţiile noatre bilaterale\", a avertizat ministrul chinez de Externe.\n\nBeijingul consideră Taiwanul teritoriu chinez şi a avertizat că nu exclude nicio opţiune pentru afirmarea suveranităţii. Armata chineză a efectuat exerciţii de amploare în jurul Taiwanului ca reacţie la vizita efectuată în august la Taipei de preşedintele Camerei Reprezentanţilor de la Washington, Nancy Pelosi.\n\nPreşedintele Statelor Unite, Joseph Biden, a afirmat în urmă cu câteva zile că armata americană va interveni pentru apărarea Taiwanului în cazul unei invazii chineze. Întrebat într-un interviu acordat postului de televiziune CBS dacă militarii americani vor interveni direct pentru apărarea Taiwanului, Biden a răspuns: \"Da\". Washingtonul a aplicat politica \"ambiguităţii strategice\" în cazul Taiwanului, respectând principiul \"o singură Chină\", dar oferind susţinere militară Taipeiului. Preşedinţia SUA susţine că linia politică nu s-a modificat. \"Preşedintele a mai spus acest lucru, inclusiv la Tokyo, mai devreme anul acesta. Dar a spus clar şi că politica noastră în privinţa Taiwanului nu s-a schimbat. Acest lucru rămâne adevărat\", a afirmat un purtător de cuvânt al Casei Albe.\n\nChina s-a declarat \"puternic nemulţumită\" şi a semnalat că se opune \"în mod determinat\" afirmaţiilor preşedintelui american. \"Le este transmis un semnal greşit grav\" forţelor separatiste taiwaneze, a reacţionat Mao Ning, purtătoarea de cuvânt a Ministerului de Externe de la Beijing.",
    "Tensiuni în creştere: două avioane din China s-au apropiat de Taiwan": "Tensiuni în creştere: două avioane din China s-au apropiat de Taiwan\n\nOficialii din Taiwan susţin că două avioane din China au depăşit zona neutră şi s-au apropiat de insulă.\n\nPentru cele mai importante ştiri ale zilei, transmise în timp real şi prezentate echidistant, daţi LIKE paginii noastre de Facebook!\n\nUrmărește Mediafax pe Instagram ca să vezi imagini spectaculoase și povești din toată lumea!\n\nRăspunde pe site-urile Aleph News, Mediafax, Ziarul Financiar și pe paginile noastre de social media - ȘTIU și Aleph News. Vezi răspunsul la Știu, de la ora 19.55, Aleph News.\n\nConținutul website-ului www.mediafax.ro este destinat exclusiv informării și uzului dumneavoastră personal. Este interzisă republicarea conținutului acestui site în lipsa unui acord din partea MEDIAFAX. Pentru a obține acest acord, vă rugăm să ne contactați la adresa vanzari@mediafax.ro.",
    "Un magnat din Taiwan a anunțat că va finanța o armată de 3,3 milioane de „războinici civili” pentru a apăra țara de China": "Un magnat taiwanez și-a anunțat planul de a antrena 3,3 milioane de „războinici civili” pentru a apăra Taiwanul de o invazie chineză, fiind dispus să investească 32 de milioane de dolari din banii lui personali în acest sens, adică un miliard de dolari taiwanezi.\n\nAnunțul făcut de Robert Tsao, un cunoscut om de afaceri taiwanez și fondator al United Microelectronics Corp, un important producător de microcipuri, vine pe fondul tensiunilor în creștere dintre Taiwan și China, potrivit The Guardian. Ministerul apărării din Taiwan a anunțat joi că militarii au doborât o dronă chineză peste insulele Kinmen din Taiwan.\n\nLa o conferință de presă de joi, Tsao, în vârstă de 75 de ani, a declarat că amenințarea Partidului Comunist Chinez (PCC) la adresa Taiwanului crește. Purtând o vestă antiglonț și o cască, el a promis fonduri pentru pregătirea a „trei milioane de oameni în trei ani”. Colaborând cu organizația civilă de apărare a insulei, Academia Kuma, 60% din fonduri ar urma să fie destinate antrenării unei armate de „războinici”, iar 40% pentru a intrui alți 300.000 de oameni pentru a deveni trăgători de elită.\n\n„Dacă putem rezista cu succes ambițiilor Chinei, nu numai că vom putea să ne protejăm patria, ci și să aducem o mare contribuție la situația mondială și la dezvoltarea civilizației”, a spus el.\n\nTsao a fost un susținător activ al unificării Taiwanului cu China și a renunțat la cetățenia taiwaneză în semn de protest față de o investigație guvernamentală care i-a vizat compania. Cu toate acestea, el a declarat pentru Radio Free Asia că și-a schimbat părerea după ce a fost martor la represiunea împotriva mișcării pro-democrație din Hong Kong. Joi, el a anunțat, de asemenea, că a renunțat la cetățenia singaporeză, că a redobândit cetățenia taiwaneză și că are de gând să „moară în Taiwan și să fie alături de oamenii lui”.\n\n„Având în vedere istoricul de atrocități al Partidului Comunist Chinez împotriva propriului popor și a uigurilor, care nici măcar nu sunt chinezi, amenințările PCC nu au făcut decât să aprindă în rândul poporului taiwanez o ură amară împotriva acestui inamic necruțător și hotărârea comună de a rezista”, a mai spus el, potrivit Bloomberg.\n\nAcademia Kuma a fost înființată în 2021, pe fondul dorinței crescânde a populației civile din Taiwan de a se intrui pentru războaie de gherilă, autoapărare și măsuri de prim ajutor. În august, Tsao s-a implicat în finanțarea organizației. După invazia Rusiei în Ucraina, apetitul comunității pentru instruirea militară a crescut, dar guvernul s-a concentrat pe trupele sale armate și pe rezerviști. Academia Kuma a spus că voința oamenilor din Taiwan de a rezista unei invazii va „determina rezultatul războiului”. „Războiul nu este o chestiune pentru câțiva oameni, iar apărarea Taiwanului este o responsabilitate pentru fiecare taiwanez.”\n\nDupă anunțul magnatului, United Microelectronics Corp s-a distanțat de Tsao, care s-a retras din compania pe care a fondat-o în urmă cu mai bine de 10 ani. „Nu are nicio legătură cu United Microelectronics Corp”, a spus el.\n\nTensiunile dintre Taiwan și China au crescut dramatic în ultimele luni, în special după vizita în Taiwan a președintei Camerei Reprezentanților, Nancy Pelosi. Ca răspuns, armata chineză a desfășurat exerciții militare în jurul Taiwanului și chiar a făcut teste cu rachete.\n\nMinisterul Apărării din Taiwan a declarat joi că soldații săi au doborât o dronă chineză. Drona a zburat deasupra posturilor militare de pe insulele Kinmen din Taiwan, care se află chiar lângă China continentală, și a ignorat avertismentele.\n\nExercițiile chineze au simulat în mare parte o blocare a Taiwanului, întrerupând traficul aerian și maritim, dar vineri ministerul apărării din Taiwan a declarat că armata chineză simulează și atacuri asupra navelor marinei americane, cu scopul de a împiedica forțele străine să vină în ajutorul Taiwanului, în cazul unui atac.\n\nEditor : D.C.",
    "O delegaţie americană va sosi în Taiwan pentru prima dată de la scandalul declanşat de vizita lui Nancy Pelosi": "O delegaţie de parlamentari americani a sosit miercuri în Taiwan. Vizita inopinată nu a fost anunţată anterior, astfel că oficialii veniţi din SUA sfidează autoritatea Chinei în regiune, la fel cum a făcut şi Nancy Pelosi în urmă cu o lună.\n\nAmbasada SUA din Taiwan a transmis că delegaţia condusă de Stephanie Murphy, o democrată din Florida care face parte din Comitetul pentru Servicii Armate, va rămâne până vineri, ca parte a unei vizite mai ample în regiunea Indo-Pacific.\n\n„Delegaţia se va întâlni cu lideri de rang înalt din Taiwan pentru a discuta relaţiile dintre SUA şi Taiwan, securitatea regională, comerţul şi investiţiile, lanţurile globale de aprovizionare şi alte probleme semnificative de interes reciproc”, a transmis ambasada Statelor Unite printr-un comunicat.\n\nBiroul prezidenţial din Taiwan a anunţat că cei opt membrii ai delegaţiei americane se vor întâlni cu preşedintele Tsai Ing-wen joi dimineaţă.\n\n„Aceasta este a şasea delegaţie a Statelor Unite în vizită la Taipei şi prima după exerciţiile militare ale Chinei de la începutul lunii august. Curajul partenerilor noştri demonstrează încă o dată importanţa ridicată şi sprijinul pe care Statele Unite îl acordă Taiwanului”, a transmis biroul prezidenţial taiwanez într-un comunicat.\n\nChina consideră Taiwanul guvernat democratic drept propriul său teritoriu, respingând obiecţiile puternice ale guvernului din Taipei. Oficialii taiwanezi afirmă faptul că Beijingul nu poate garanta pacea de peste strâmtoare şi stabilitatea regională ca monede de schimb prin şantaj şi ameninţări.",
    "Cutremure puternice în Taiwan. Cel puţin o persoană a murit. Un tren a deraiat": "ACTUALIZARE 17:00 Cel puţin o persoană a murit în urma unui seism cu magnitudinea 6,8 care a zguduit Taiwanul duminică, la o zi după ce un cutremur cu o intensitate mai mică s-a produs în aceeaşi regiune a insulei, informează agenţia DPA.\n\nFoto: Profimedia Images Deschide galeria foto\n\nPotrivit Biroului de meteorologie din Taiwan, cutremurul de duminică s-a produs la ora locală 14:44 (06:44 GMT), la o adâncime de 7 kilometri.\n\nEpicentrul seismului a fost localizat la aproximativ 42,7 kilometri nord de Taitung, în estul Taiwanului.\n\nZeci de seisme au zguduit insula începând de sâmbătă seară, transmite Agerpres.\n\nCutremurul de duminică, cel mai puternic înregistrat în Taiwan în acest an, a provocat decesul unui muncitor de la o fabrică de ciment din Hualien. Bărbatul a murit după ce a fost lovit de un colector de praf aflat în cădere, conform Centrului pentru intervenţii de urgenţă.\n\nÎn Hualien, un supermarket cu trei etaje s-a prăbuşit. Echipe de salvatori, inclusiv pompieri şi militari, au fost trimişi la faţa locului pentru a salva persoanele rămase blocate în interiorul clădirii. Cel puţin patru persoane au fost rănite şi au fost transportate la spital, a relatat agenţia oficială de presă Central News Agency (CNA).\n\nUn tren care se apropia de o gară din Hualien a deraiat după ce o secţiune a acoperişului unui peron s-a prăbuşit. Cei aproximativ 20 de pasageri aflaţi la bord au fost evacuaţi şi nu au existat persoane rănite, a relatat anterior Reuters.\n\nCutremurul a condus la suspendarea circulaţiei pe o secţiune a reţelei feroviare de mare viteză din Taiwan şi la sistarea altor servicii feroviare locale.\n\nUnele drumuri din zonele montane au fost blocate din cauza alunecărilor de teren.\n\nPreşedintele Taiwanului, Tsai Ing-wen, i-a îndemnat duminică pe locuitori să rămână calmi şi să fie atenţi la replicile seismice.\n\nTaiwanul se află în apropierea zonei de joncţiune a două plăci tectonice, regiunea fiind predispusă la cutremure.\n\nPatru seisme puternice s-au produs în ultimele 24 de ore, iar autoritățile au emis o avertizare de tsunami.\n\nPrimele două cutremure s-au produs sâmbătă în interval de o oră și au avut magnitudinea 6,1 și 5,2. Nu au fost raportate victime și pagube materiale.\n\nSetarile tale privind cookie-urile nu permit afisarea continutul din aceasta sectiune. Poti actualiza setarile modulelor coookie direct din browser sau de aici – e nevoie sa accepti cookie-urile social media\n\nDuminică, aparatele seismologilor au înregistrat alte cutremure cu magnitudinea 5,9 și chiar 7,2. Presa taiwaneză a anunțat că o clădire în care se afla un magazin s-a prăbușit, iar un vagon de tren a ieșit de pe șine într-o gară de pe coasta de est a insulei.\n\nSetarile tale privind cookie-urile nu permit afisarea continutul din aceasta sectiune. Poti actualiza setarile modulelor coookie direct din browser sau de aici – e nevoie sa accepti cookie-urile social media\n\nCentrul american de avertizare pentru tsunami a emis o avertizare după cutremur. Acesta a anunțat că valurile ar putea să apară pe o rază de 300 kilometri de-a lungul coastelor Taiwanului.\n\nSetarile tale privind cookie-urile nu permit afisarea continutul din aceasta sectiune. Poti actualiza setarile modulelor coookie direct din browser sau de aici – e nevoie sa accepti cookie-urile social media\n\nȘi agenția din Japonia a emis o avertizare de valuri tsunami de un metru pentru o parte din prefectura Okinawa în urma cutremurului din Taiwan.\n\nEditor : G.M.",
    "Statele Unite iau atitudine. Vor să descurajeze acţiunile belicoase ale Chinei în Taiwan": "Sursele au declarat pentru Reuters că atât deliberările de la Washington, cât şi lobby-ul separat făcut de Taipei pe lângă trimişii UE se află într-un stadiu incipient - un răspuns la temerile privind o invazie chineză, care au crescut pe măsură ce tensiunile militare se intensifică în strâmtoarea Taiwan.\n\nÎn ambele cazuri, ideea este de a lua sancţiuni care să depăşească măsurile deja luate în Occident pentru a restricţiona anumite schimburi comerciale şi investiţii cu China în domeniul tehnologiilor sensibile, cum ar fi cipurile de calculator şi echipamentele de telecomunicaţii.\n\nSursele nu au oferit detalii despre ceea ce se ia în considerare, dar noţiunea de sancţiuni asupra celei de-a doua economii a lumii şi una dintre cele mai mari verigi ale lanţului de aprovizionare global ridică semne de întrebare cu privire la fezabilitate.\n\n„Posibila impunere de sancţiuni asupra Chinei este un exerciţiu mult mai complex decât sancţiunile asupra Rusiei, având în vedere implicarea extinsă a SUA şi a aliaţilor în economia chineză”, a declarat Nazak Nikakhtar, un fost înalt oficial al Departamentului de Comerţ al SUA.\n\nChina revendică Taiwanul ca teritoriu propriu şi luna trecută a lansat rachete deasupra insulei şi a trimis nave de război peste frontiera maritimă neoficială a celor două ţări, după ce preşedintele Camerei Reprezentanţilor din SUA, Nancy Pelosi, a vizitat Taipei, în ceea ce Beijingul a considerat o provocare.\n\nPreşedintele chinez Xi Jinping a promis că va reunifica Taiwanul, guvernat democratic, cu partea continentală şi nu a exclus folosirea forţei. El urmează să obţină un al treilea mandat de conducere de cinci ani la congresul Partidului Comunist de luna viitoare.",
    "Taiwanul avertizează că nu va mai tolera incursiunile chineze / Beijing: Taiwan este provincie chineză": "\"În cazul avioanelor şi navelor care pătrund pe teritoriul nostru (...), armata naţională va exercita dreptul la autoapărare şi contraatac, fără excepţie\", a declarat miercuri Lin Wen-Huang, adjunctul şefului Statului Major din Taiwan.\n\nArmata taiwaneză a tras focuri de avertisment, marţi, spre o dronă chineză care s-a apropiat în mod neautorizat de o insulă din Taiwan, în contextul în care preşedintele Tsai Ing-Wen a ordonat \"acţiuni puternice\" de contracarare a provocărilor. Incidentul a avut loc în apropierea Insulei Erdan. Miercuri, armata taiwaneză a tras noi focuri de avertisment spre drone chineze, în zona insulelor Kinmen, aflate în apropierea oraşelor chineze Xiamen şi Quanzhou, potrivit agenţiei Reuters.\n\nÎn contextul intensificării incidentelor militare, pe fondul tensiunilor generate de vizita efectuată la începutul lunii august la Taipei de Nancy Pelosi, preşedintele Camerei Reprezentanţilor din SUA, Administraţia de la Beijing a reamintit că Taiwanul este teritoriu chinez. \"În primul rând, trebuie să vă spun că Taiwanul este o provincie a Chinei, nu are un aşa-numit Minister al Apărării. Autorităţile taiwaneze îşi manifestă nervozitatea, este fără sens\", a declarat miercuri, într-o conferinţă de presă, Zhao Lijian, purtătorul de cuvânt al Ministerului chinez de Externe.\n\nStatele Unite, care nu recunosc independenţa Taiwanului, nu au relaţii oficiale, dar oferă susţinere politică şi militară Taipeiului, au semnalat miercuri că înţeleg atitudinea liderilor separatişti taiwanezi. John Kirby, purtătorul de cuvânt al Consiliului pentru Securitate Naţională de la Casa Albă, a acuzat China că vrea să \"modifice permanent\" statutul Taiwanului, subliniind că Statele Unite nu vor accepta o astfel de situaţie.\n\n\"Preocupările exprimate de liderii din Taiwan sunt de înţeles ţinând cont de activităţile agresive, incisive, coercitive şi, ca să spun clar, care nu sunt necesare, pe care China continuă să le desfăşoare la nivel militar în Strâmtoarea Taiwan şi în acea zonă\", a afirmat John Kirby.\n\nPrin Strâmtoarea Taiwan trec frecvent şi nave militare americane, britanice şi canadiene, iar două vase ale Forţelor Navale americane au tranzitat această zonă sensibilă săptămâna trecută.",
    "Putin şi Xi Jinping vor discuta despre Ucraina şi Taiwan. Kremlinul: Întâlnirea va avea o \"semnificaţie specială\"": "\"Preşedinţii vor discuta atât agenda bilaterală, cât şi principalele subiecte regionale şi internaţionale\", a declarat Iuri Ushakov, consilier al Kremlinului, în cadrul unei conferinţe de presă la Moscova, potrivit Reuters.\n\n\"În mod firesc, ei vor face o evaluare pozitivă a nivelului de încredere fără precedent în cadrul parteneriatului strategic bilateral\", a adăugat el.\n\nUşakov a declarat că Moscova apreciază poziţia Chinei faţă de ceea ce el a numit \"criza ucraineană\", afirmând că Beijingul a avut o \"abordare echilibrată\" faţă de conflict.\n\nChina \"înţelege în mod clar motivele care au forţat Rusia să lanseze operaţiunea sa militară specială. Această chestiune, desigur, va fi discutată în detaliu în timpul următoarei întâlniri\", a declarat Ushakov.\n\nXi va părăsi China pentru prima dată în mai bine de doi ani pentru o călătorie în această săptămână în Asia Centrală, unde se va întâlni cu Putin, cu doar o lună înainte de a-şi consolida poziţia de cel mai puternic lider chinez de la Mao Zedong încoace.\n\nÎntâlnirea dintre Xi şi Putin în Uzbekistan va avea loc în marja summitului Organizaţiei de Cooperare de la Shanghai, care se va desfăşura în vechiul oraş de pe Drumul Mătăsii, Samarkand, din Uzbekistan.\n\nAprofundarea parteneriatului \"fără limite\" dintre superputerea în ascensiune a Chinei şi titanul resurselor naturale al Rusiei este o evoluţie geopolitică pe care Occidentul o urmăreşte cu îngrijorare.",
    "Primele nave de război ale Statelor Unite traversează strâmtoarea Taiwan de la începutul tensiunilor cu Beijingul": "China revendică Taiwanul drept teritoriu propriu împotriva obiecţiilor guvernului ales democratic din Taipei. Din cauza vizitei neanunţate de ​​la începutul lunii august a preşedintelui Camerei Reprezentanţilor din SUA, Nancy Pelosi, Beijingul a lansat exerciţii militare în apropierea insulei drept represalii.\n\nTensiunile în regiune au crescut, situaţia fiind extrem de volatilă. În acest mediu, primele nave de război ale marinei americane traversează strâmtoarea Taiwan. Sunt primele două vase care navighează prin apele internaţionale din zonă de la finalizarea exerciţiilor militare chineze.\n\nAdministraţia Biden a căutat să împiedice escaladarea tensiunilor dintre Washington şi Beijing, înfuriată pe vizită şi să nu degenereze totul într-un conflict. Oficialii americani au reiterat că astfel de călătorii ale membrilor Congresului sunt de rutină.\n\nStatele Unite nu au relaţii diplomatice formale cu Taiwan, dar sunt obligate prin lege să ofere insulei mijloacele de a se apăra. China nu a exclus niciodată folosirea forţei pentru a aduce Taiwanul sub controlul său.\n\nStrâmtoarea îngustă Taiwan a fost o sursă frecventă de tensiune militară de când guvernul învins al Republicii Chineze a fugit în Taiwan în 1949, după ce a pierdut războiul civil cu comuniştii, care au înfiinţat Republica Populară Chineză.",
    "China avertizează că va lua „contramăsuri” după ce SUA a aprobat vânzări de arme de 1,1 miliarde de dolari către Taiwan": "China avertizează că va lua „contramăsuri” după ce SUA a aprobat vânzări de arme de 1,1 miliarde de dolari către Taiwan\n\nChina a avertizat Statele Unite că va lua „contramăsuri” după ce administrația Biden a aprobat vânzări de arme în valoare de peste 1,1 miliarde de dolari către Taiwan, informează CNN.\n\nPurtătorul de cuvânt al ambasadei chineze, Liu Pengyu, a declarat sâmbătă că China se opune „cu fermitate” acestor vânzări, care „pun în pericol grav relațiile dintre China și SUA și pacea și stabilitatea în strâmtoarea Taiwan”, și a cerut Washingtonului să le „revoce imediat”.\n\nComentariile lui Liu pe Twitter au fost făcute după ce, vineri, administrația Biden a notificat în mod oficial Congresul cu privire la vânzările propuse, care includ până la 60 de rachete anti-navă și până la 100 de rachete aer-aer.\n\nDepartamentul de Stat a declarat că vânzările sunt în conformitate cu o politică americană de lungă durată de a furniza arme defensive insulei și a descris „furnizarea rapidă” a acestor arme ca fiind „esențială pentru securitatea Taiwanului”.\n\nCu toate acestea, China a acuzat SUA că se amestecă în ceea ce consideră a fi afacerile sale interne.\n\nPartidul Comunist Chinez revendică Taiwanul, o democrație autonomă, ca parte a teritoriului său – deși nu l-a guvernat niciodată – și a promis de mult timp să „reunifice” insula cu China continentală, prin forță dacă este necesar.\n\n„SUA se amestecă în afacerile interne ale Chinei și subminează suveranitatea și interesele de securitate ale Chinei prin vânzarea de arme către Taiwan”, a scris Liu pe Twitter.\n\n„Aceasta trimite semnale greșite forțelor separatiste de „independență a Taiwanului” și periclitează grav relațiile dintre China și SUA, precum și pacea și stabilitatea în strâmtoarea Taiwan”, a mai spus Liu.\n\nEl a făcut apel la SUA să „își onoreze angajamentele față de principiul „o singură Chină”” și și-a încheiat seria de tweet-uri spunând că Taiwanul este „o parte inalienabilă a teritoriului chinez” și a avertizat că China va „lua în mod hotărât contramăsuri legitime și necesare”.\n\nTensiunile dintre SUA și China au crescut de când președintele Camerei Reprezentanților, Nancy Pelosi, a vizitat Taiwanul luna trecută.\n\nChina a avertizat-o pe Pelosi să nu facă această călătorie și a răspuns ordonând exerciții militare de câteva zile în jurul insulei după ce aceasta a plecat.\n\nTaiwanul a declarat sâmbătă că „salută călduros” cele mai recente vânzări de arme și a mulțumit guvernului american pentru că „continuă să își pună în aplicare angajamentele de securitate față de Taiwan”.\n\n„Ca răspuns la recentele provocări militare continue ale Chinei și la modificările unilaterale ale status quo-ului și la crearea de crize, determinarea Taiwanului de a se apăra este extrem de fermă”, a declarat sâmbătă Ministerul de Externe din Taiwan într-un comunicat.\n\n„Acest lot de vânzări de armament include un număr mare de diferite tipuri de rachete care sunt necesare pentru a consolida autoapărarea Taiwanului, ceea ce demonstrează pe deplin că marea importanță pe care guvernul SUA o acordă nevoilor de apărare ale Taiwanului, ajutând țara noastră să obțină echipamentele necesare pentru apărare în timp util și să își îmbunătățească capacitățile naționale de apărare.”\n\nÎntr-un incident care a subliniat tensiunile sporite, armata taiwaneză a doborât joi o dronă care plutea deasupra unuia dintre avanposturile insulei sale, chiar în largul coastelor chineze.\n\nCu o zi mai devreme, Taiwanul a declarat că a avertizat dronele care planau deasupra a trei dintre insulele pe care le ocupă în largul coastei orașului portuar chinez Xiamen.\n\nCitește și...",
    "SUA vor să trimită nave de război prin strâmtoarea Taiwan. Decizia care va înfuria Beijingul": "Statele Unite iau în considerare o nouă operațiune de trimitere de nave de război prin strâmtoarea Taiwan, au declarat pentru Reuters oficiali americani, o misiune menită să asigure trecerea liberă prin această cale navigabilă strategică, dar care riscă să sporească tensiunile cu regimul chinez.\n\nSUA vor să asigure trecere liberă prin strâmtoarea Taiwan\n\nMarina americană a desfășurat o misiune similară în apele internaționale ale strâmtorii în luna iulie, iar orice repetare ar fi văzută în Taiwanul autoguvernat ca o nouă expresie de sprijin din partea guvernului președintelui american Donald Trump.\n\nArmata americană a refuzat să comenteze, iar oficialii americani care au discutat despre aceste deliberări, care nu au fost raportate anterior, au făcut-o sub rezerva anonimatului. Aceștia nu au discutat despre potențialul moment al unei noi treceri prin strâmtoare.\n\nChina consideră Taiwanul ca fiind o provincie rebelă și a intensificat presiunile pentru a-și afirma suveranitatea asupra insulei. Aceasta a exprimat îngrijorări cu privire la politica SUA față de Taiwan în cadrul discuțiilor din această săptămână cu secretarul american al apărării, Jim Mattis, în Singapore.\n\nChiar dacă Washingtonul se gândește să ordone o nouă trecere prin strâmtoare, a încercat să explice Beijingului că politicile sale față de Taiwan sunt neschimbate.\n\n„Ministrul Wei a adus în discuție Taiwanul și preocupările legate de politica noastră. Secretarul l-a asigurat pe ministrul Wei că nu ne-am schimbat politica privind Taiwanul, politica noastră privind o singură China”, a declarat Randall Schriver, un secretar adjunct al apărării din SUA care ajută la ghidarea politicii Pentagonului în Asia.\n\nWashingtonul nu are legături oficiale cu Taiwanul, dar este obligat prin lege să îl ajute să se apere și este principala sursă de arme a insulei. Pentagonul afirmă că Washingtonul a vândut Taiwanului armament în valoare de peste 15 miliarde de dolari începând din 2010.\n\nTensiunile continuă între Taiwan și China\n\nTaiwanul este doar unul din numărul tot mai mare de puncte nevralgice în relația dintre SUA și China, care includ, de asemenea, un război comercial acerb, sancțiunile americane și poziția militară tot mai musculoasă a regimului chinez în Marea Chinei de Sud.\n\nUnii actuali și foști oficiali americani spun că trecerile navelor de război americane în strâmtoarea Taiwan sunt încă prea puțin frecvente și notează că un portavion american nu a mai tranzitat strâmtoarea Taiwan din 2007, în timpul administrației lui George W. Bush.\n\nAtunci când ultimele două nave de război americane, ambele distrugătoare, au trecut prin strâmtoarea Taiwan în iulie, a fost prima operațiune de acest fel din aproximativ un an.\n\nBeijingul, care nu a renunțat niciodată la utilizarea forței pentru a aduce Taiwanul sub controlul său, a răspuns la trecerea din iulie cu furie, acuzând Statele Unite că amenință stabilitatea în calea navigabilă strategică.\n\nDe asemenea, a privit cu îngrijorare deschiderile SUA față de Taiwan, inclusiv inaugurarea unei noi ambasade de facto în Taiwan și adoptarea legii Taiwan Travel Act, care încurajează oficialii americani să viziteze insula.\n\nExperții militari spun că balanța de putere dintre Taiwan și China s-a schimbat în mod decisiv în favoarea Chinei în ultimii ani, iar regimul chinez ar putea copleși cu ușurință insula dacă forțele americane nu ar veni rapid în ajutorul Taiwanului."
}