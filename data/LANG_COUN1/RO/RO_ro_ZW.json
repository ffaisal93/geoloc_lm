{
    "Zimbabwe: 685 de oameni au murit în urma epidemiei de rujeolă": "Epidemia de rujeolă din Zimbabwe a provocat până în prezent 685 de decese, a anunţat sâmbătă Ministerul Sănătăţii. Cifra este de peste patru ori mai mare decât cea raportată în urmă cu două săptămâni, chiar dacă programul de vaccinare la nivel naţional continuă.\n\n„Zimbabwe a avut 6.034 de cazuri confirmate, sunt 685 de decese\", a precizat ministerul într-o postare pe Twitter, adăugând că 191 de cazuri noi şi 37 de decese au fost raportate într-o singură zi, pe 1 septembrie.\n\nCopiii cu vârste cuprinse între şase luni şi 15 ani au fost cei mai afectaţi, în special cei din sectele religioase care refuză vaccinarea, a declarat luna trecută ministrul Informaţiilor din Zimbabwe, Monica Mutsvangwa.",
    "Cel mai vechi dinozaur din Africa a fost găsit în Zimbabwe. Are peste 230 de milioane de ani": "Dinozaurul Mbiresaurus raathi avea o înălţime de un metru, gât lung, dinţi zimţaţi şi mergea pe două picioare. Oamenii de ştiinţă au spus că era o specie de sauropodomorf, o rudă a sauropodului, dinozaurul cu gât lung care mergea pe patru picioare.\n\nScheletul a fost descoperit în timpul a două expediţii, în 2017 şi 2019, la Mbire, în Valea Zambezi.\n\n„Când vorbim despre evoluţia dinozaurilor timpurii, fosilele din epoca triasică sunt rare\", a declarat, pentru BBC, Darlington Munyikwa, director adjunct al Muzeelor şi Monumentelor Naţionale din Zimbabwe.\n\nEl a precizat că fosile din era care s-a încheiat în urmă cu peste 200 de milioane de ani, au mai fost descoperite în America de Sud şi India.\n\nSe aşteaptă ca descoperirea să ofere mai multe explicaţii despre evoluţia şi migraţia dinozaurilor timpurii, pe vremea când lumea era un continent imens, iar Zimbabwe se afla la aceeaşi latitudine cu regiunile menţionate. Darlington Munyikwa a adăugat că descoperirea este „cel mai vechi dinozaur găsit vreodată în Africa\".\n\nAnusuya Chinsamy-Turan, paleontolog la Universitatea din Cape Town, care a participat la realizarea studiului, a spus că descoperirea este importantă deoarece fosila face parte din linia genealogică care a dat naştere dinozaurilor sauropode.\n\nScheletul aproape complet al lui Mbiresaurus raathi este depozitat într-o încăpere a unui muzeu din oraşul Bulawayo din sudul Zimbabwe. Se crede că acesta datează din etapa Carnian a perioadei Triasice, când Zimbabwe de astăzi făcea parte din supercontinentul Pangeea.\n\nSe crede că dinozaurii erau bine adaptaţi la latitudinile înalte unde se află actualul Zimbabwe, care erau umede şi aveau o vegetaţie abundentă."
}