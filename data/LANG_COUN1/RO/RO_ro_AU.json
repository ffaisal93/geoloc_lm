{
    "Sute de persoane au participat în Australia la proteste antimonarhie cerând ca regele Charles al III-lea să nu mai fie recunoscut ca monarh": "Guvernul a declarat zi liberă la nivel național, dar ceremoniile au fost marcate de unele proteste care s-au concentrat pe răul pe care colonizarea britanică le-a provocat indigenilor australieni.\n\nAustralia este una dintre puținele foste colonii britanice care nu au încheiat niciodată un tratat cu populația indigenă. Guvernul intenționează să schimbe Constituția printr-un referendum care ar crea un mecanism pentru ca indigenii să consulte parlamentul cu privire la politicile care le afectează viața.\n\nÎn timpul protestului, manifestanții au cerut încetarea „imperialismului colonial rasist și a efectelor sale continue” asupra popoarelor aborigene și a insulelor din strâmtoarea Torres, care reprezintă aproximativ 3,3% din populația Australiei.\n\nDouă sondaje de opinie publicate de la moartea reginei arată că majoritatea australienilor doresc să rămână o monarhie constituțională.\n\nActiviștii pentru o republică australiană susțin că aceasta este o reacție temporară la mediatizarea intensă a unui monarh popular.\n\nUrmărește-ne pe Google News\n\nGSP.RO Cum arăta impresara după bătaia cu Reghecampf. Este ajutată de o prietenă să meargă, primele imagini\n\nPlaytech.ro ȘOC! Meghan Markle l-a AMENINȚAT pe Prințul Harry. SCANDALUL uriaș despre care tocmai s-a aflat: 'I-a spus că...'\n\nViva.ro Mesajul transmis de Sarah, fiica vitregă a lui Reghe, după ce antrenorul a bătut-o pe Prodanca în plină stradă. Cuvintele ei au stârnit un val de reacții\n\nObservatornews.ro Situaţia e-commerce-ului în România: de ce ţara noastră este mult înaintea Bulgariei, însă în spatele Ungariei\n\nȘtirileprotv.ro Haos în Rusia! Un bărbat a deschis focul într-un birou de recrutare din Irkuţk. Șeful unității se află în stare critică\n\nFANATIK.RO Invitații nu s-au uitat la bani. Cât a fost darul la botezul lui Liam, fiul lui Laurențiu Reghecampf\n\nOrangesport.ro Revolta oligarhilor! Cunoscutul lui Putin anunţă data la care va fi dat jos preşedintele Rusiei. Cât de aproape e momentul istoric\n\nHOROSCOP Horoscop 27 septembrie 2022. Scorpionii trebuie să aibă puțin mai multă răbdare, dar dacă nu vor reuși, o abordare mai pozitivă e soluția\n\nPUBLICITATE Care este diferența dintre precalificarea creditului ipotecar și preaprobarea?",
    "Moartea Reginei Elisabeta a II-a: Australia exclude pentru moment un referendum privind abolirea monarhiei": "INTERNATIONAL Duminică, 11 Septembrie 2022, 14:30\n\nHotNews.ro\n\nPremierul Australiei, Anthony Albanese, a declarat duminica aceasta că, din respect pentru regina Elisabeta a II-a a Regatului Unit, decedată joi la Castelul Balmoral din Scoţia, la vârsta de 96 de ani, nu intenţionează pentru moment să organizeze un referendum privind abolirea monarhiei în ţara sa, relatează agențiile DPA și Agerpres.\n\nAnthony Albanese Foto: Steven Saphore / AFP / Profimedia\n\nAcum este momentul să-i aducem un omagiu defunctului monarh şi nu să analizăm „chestiuni despre Constituţia noastră”, a declarat Albanese la postul britanic de televiziune Sky News.\n\nMai degrabă - a spus el - este momentul să ne arătăm admiraţia pentru serviciile aduse de regină „Australiei, Commonwealth-ului şi lumii”.\n\nPremierul australian intenţionează să călătorească la Londra pentru a participa la funeraliile de stat ale reginei Elisabeta a II-a, care vor avea loc la 19 septembrie.\n\nFiecare australian ar trebui să aibă şansa să devină şef al statului, spunea Albanese\n\nAlbanese a menţionat în repetate rânduri că intenţionează să transforme Australia în republică. Fiecare australian ar trebui să aibă şansa să devină şef al statului, a afirmat el.\n\nMoartea reginei a alimentat dezbaterile despre statutul ţării. În 1999, majoritatea australienilor (55%) au votat într-un referendum pentru menţinerea monarhiei ca formă de guvernământ.\n\nAustralia nu este singura ţară din Commonwealth (Comunitatea Naţiunilor, organizaţie interguvernamentală formată din 53 de state membre independente care au făcut iniţial parte, cu unele excepţii, din Imperiul Britanic - n.r.) care are în vedere o schimbare de Constituţie.\n\nLa 30 noiembrie 2021 statul insular Barbados a devenit republică, iar criticile la adresa monarhiei britanice se înmulţesc în rândul statelor din Caraibe, notează agenția DPA.\n\nCitește și:",
    "Australia şi-a închis graniţele pentru muncitori, iar acum este disperată să îi primească înapoi": "Guvernul Australiei a majorat, vineri, numărul de migranţi permanenţi la 195.000, începând cu acest an financiar, o creştere de 35.000 de persoane.\n\nAngajatorii speră că aceştia vor ajuta să umple golurile privind forţa de muncă, dar cu aproape o jumătate de milion de locuri de muncă vacante în întreaga ţară şi o rată a şomajului de 3,4%, aproape de minimul ultimilor 50 de ani, este nevoie de mult mai mulţi.\n\nProblema nu este legată doar de închiderea graniţelor din cauza COVID-19. Experţii spun că sistemul de vize a avut probleme chiar înainte de pandemie.\n\n„Cred că cea mai mare problemă în momentul de faţă este de fapt de a primi oameni în ţară, indiferent de plafonul stabilit”, a declarat Blair Chapman, director al Deloitte Access Economics. „Acum concurăm cu adevărat la scară globală, cu lipsuri raportate în toată lumea şi trebuie să ne gândim serios la modul în care atragem de fapt oamenii în Australia”.\n\nO parte a problemei constă în faptul că sute de mii de persoane aşteaptă ca cererile lor de viză să fie procesate, ceea ce creează un factor de descurajare pentru noii candidaţi cu înaltă calificare, care ar putea avea oferte în altă parte.\n\nPremierul Anthony Albanese a declarat că noul său guvern laburist a moştenit un număr de un milion de cereri de viză restante.\n\n„Mulţi dintre aceştia sunt angajaţi sau potenţiali angajaţi care au avut acorduri cu angajatorii pentru locuri de muncă... şi au aşteptat”, a declarat el pentru postul de ştiri Seven News, afiliat CNN.\n\nLa un summit pentru locuri de muncă din Canberra, el a angajat 36 de milioane de dolari australieni (24 de milioane de dolari) pentru a elimina întârzierile, dar experţii spun că guvernul s-ar putea afla în aceeaşi situaţie ca şi angajatorii - având prea puţini lucrători pentru a face treaba.\n\nCând au fost detectate primele cazuri de coronavirus la începutul anului 2020, Australia şi-a închis graniţele, restricţionând accesul la sosirile internaţionale pentru ca numărul acestora să nu depăşească disponibilitatea carantinei hoteliere. Acum, aproape toate restricţiile COVID-19 au dispărut şi, începând din această săptămână, cazurile pozitive trebuie să se izoleze acasă doar cinci zile, în loc de şapte. Australienii cărora li s-a interzis să părăsească ţara se grăbesc acum să ajungă la graniţă şi, deşi sosesc mai mulţi vizitatori internaţionali, numărul acestora nu a revenit încă la nivelul de dinaintea pandemiei.\n\nLipsa migraţiei a creat bătăi de cap pentru întreprinderi, pe unele forţându-le să îşi reducă orele de lucru sau serviciile. Fermierii nu găsesc suficienţi muncitori pentru a-şi culege recoltele, personalul spitalelor lucrează peste program, iar muncitorii din construcţii sunt distribuiţi pe mai multe şantiere.\n\n„Este nevoie peste tot (de personal - n.r.)”, a declarat Zahan Mistry, director al Easymigrate, o companie care oferă servicii de migraţie şi de acordare a vizelor. „Căutăm oameni în IT, oameni în domeniul ospitalităţii, în servicii profesionale, lucrători în îngrijirea copiilor, lucrători în îngrijirea bătrânilor, construcţii”.\n\nDirectorul Natureworks, David Joffe, vrea cel puţin 10 lucrători pentru afacerea sa de sculptură de la periferia oraşului Brisbane.",
    "Fenomen îngrijorător în Australia. 200 de balene au murit după ce au eșuat pe o plajă din Tasmania | FOTO": "Fenomen îngrijorător în Australia. 200 de balene au murit după ce au eșuat pe o plajă din Tasmania | FOTO\n\nÎn jur de 200 de balene pilot au murit după ce au eşuat pe o plajă din Tasmania, o insulă situată la sud de Australia, la doi ani după un dezastru similar care s-a produs pe aceeaşi parte a coastei de vest.\n\nDoar 35 dintre cele aproximativ 230 de cetacee descoperite pe plajă cu o zi înainte erau încă în viaţă, a declarat Brendon Clark, directorul de operaţiuni al serviciului de stat pentru fauna sălbatică, scrie AFP, citată de News.ro.\n\nImaginile aeriene au arătat zeci de mamifere negre de-a lungul unei întinderi de nisip în contact cu apele reci ale Oceanului de Sud.\n\n\"Pe plajă avem încă aproximativ 35 de animale încă în viaţă şi în această dimineaţă obiectivul principal va fi să le salvăm şi să le eliberăm\", a spus Clark, care conduce operaţiunea.\n\n\"Din păcate, rata mortalităţii pentru această eşuare este mare. Se datorează în principal condiţiilor de pe Ocean Beach\", a subliniat el. \"Condiţiile de mediu au un impact cu siguranţă asupra animalelor\", a adăugat el.\n\nGetty\n\nLocalnicii au acoperit cetaceele cu pături şi le-au stropit cu apă pentru a le menţine în viaţă după ce au fost găsite pe plajă.\n\nCetaceele au eşuat lângă portul Macquarie, scena în urmă cu aproape doi ani a unei alte eşuări masive, în care au fost implicate aproape 500 de balene pilot.\n\nClark a spus că anul acesta condiţiile sunt mai dure faţă de acum doi ani.\n\nCauzele acestor eşuări majore nu sunt pe deplin cunoscute.\n\nCercetătorii au sugerat că ar putea fi cauzate de grupuri de cetacee care rătăcesc după ce s-au hrănit prea aproape de ţărm.\n\nAceste balene pilot, care pot ajunge până la şase metri, sunt animale foarte sociabile şi pot urmări membrii grupului lor care se rătăcesc şi se trezesc în pericol.\n\nEşuările sunt frecvente şi în Noua Zeelandă, vecina Australiei.\n\nAproximativ 300 de animale sunt afectate în fiecare an, conform datelor oficiale.\n\nO singură eşuare poate implica, de asemenea, câteva sute de animale atunci când este implicat un grup mare de mamifere marine, cum ar fi în 2017, când 700 de delfini pilot au eşuat împreună pe coasta Noii Zeelande.\n\nSursa: News.ro Etichete: , , Dată publicare: 22-09-2022 09:04\n\n",
    "Australia adoptă o lege istorică privind schimbările climatice": "Australia adoptă o lege istorică privind schimbările climatice\n\nAustralia a adoptat joi primul său proiect de lege important privind schimbările climatice din ultimii peste zece ani, incluzând obiective de reducere a emisiilor de carbon şi consacrând pentru prima dată în legislaţia sa obiectivul de zero emisii nete până în 2050, relatează AFP, preluată de Agerpres.\n\nLegea, una dintre principalele promisiuni electorale ale noului guvern de centru-stânga, vizează reducerea cu 43% faţă de nivelurile din 2005 a emisiilor din această ţară.\n\nPrezentat de guvernul laburist ca fiind sfârşitul unui deceniu de inactivitate în domeniul climei în ţară, textul a obţinut un sprijin larg din partea sindicatelor şi a mediului de afaceri.\n\nAustralia, unul dintre cei mai mari exportatori de cărbune şi gaze naturale din lume, a întârziat să adopte obiective climatice, chiar dacă se confruntă deja cu efecte precum incendii de vegetaţie şi inundaţii din ce în ce mai grave.\n\nDeşi propune obiective mai ambiţioase decât reducerea de 26-28% până în 2030 propusă de guvernul precedent, noua lege i-a dezamăgit pe Verzi, care consideră că ar trebui să interzică în special noile proiecte de cărbune şi gaze.\n\nProblema climei a fost în centrul înfrângerii precedentului guvern de coaliţie conservator la ultimele alegeri.\n\nAproximativ 5,8 milioane de hectare de pădure s-au făcut scrum în incendiile de la sfârşitul anului 2019 şi începutul anului 2020, degajând suficient fum pentru a afecta semnificativ stratul de ozon de deasupra Antarcticii, potrivit cercetătorilor.\n\nCu toate acestea, combustibilii fosili – în special cărbunele şi gazele naturale – rămân un element central al economiei australiene, ceea ce face ca acţiunea climatică să fie un subiect sensibil din punct de vedere politic.\n\nÎn timpul dezbaterii tensionate de joi, unii senatori au mers atât de departe încât şi-au exprimat scepticismul cu privire la originea umană a schimbărilor climatice.\n\nCitește și...",
    "UE-Australia: Consiliul adoptă o decizie privind încheierea unui acord-cadru": "Consiliul a adoptat astăzi o decizie privind încheierea unui acord-cadru între Uniunea Europeană și statele sale membre și Australia. Această decizie deschide calea, din partea UE, pentru intrarea în vigoare a acordului începând de la finele lunii octombrie 2022.\n\nAcest acord ambițios contribuie în mod considerabil la îmbunătățirea parteneriatului dintre UE și Australia, care se bazează pe valori și pe principii comune, inclusiv pe respectarea principiilor democratice, a drepturilor omului și libertăților fundamentale, a statului de drept și a păcii și securității internaționale. Acesta va orienta interacțiunile viitoare dintre cele două părți și le va permite să abordeze provocările din domeniul politicii externe și de securitate, al dezvoltării durabile, al schimbărilor climatice și al chestiunilor economice și comerciale.\n\nAcordul prevede, de asemenea, o cooperare într-o gamă largă de domenii de politică, cum ar fi sănătatea, mediul, energia, educația, cultura, munca, gestionarea dezastrelor, pescuitul și afacerile maritime, transporturile, cooperarea juridică, spălarea banilor și finanțarea terorismului, criminalitatea organizată și corupția. În plus, va încuraja stabilirea unor legături mai strânse între liderii din cadrul instituțiilor guvernamentale, al întreprinderilor și al societății civile.\n\nContext și etapele următoare\n\nLa 15 aprilie 2016, Înaltul Reprezentant și Comisia au transmis Consiliului o propunere comună de decizie a Consiliului privind semnarea și aplicarea cu titlu provizoriu a acordului-cadru dintre Uniunea Europeană și statele sale membre, pe de o parte, și Australia, pe de altă parte. Acordul a fost semnat la Manila (Filipine) la 7 august 2017, în urma unei decizii a Consiliului de aprobare a semnării.\n\nLa 28 noiembrie 2016, Înaltul Reprezentant și Comisia au transmis Consiliului o propunere comună de decizie a Consiliului privind încheierea acordului-cadru, iar la 18 aprilie 2018 Parlamentul European și-a dat aprobarea. Procedura de ratificare de către statele membre a fost finalizată la 27 iulie 2022.\n\nDecizia privind încheierea acordului-cadru intră în vigoare astăzi, adică la data adoptării sale, iar acordul-cadru în sine va intra în vigoare în a treizecea zi de la data la care părțile și-au notificat reciproc finalizarea procedurilor lor juridice respective.",
    "Mister descifrat în cazul unei vechi crime nerezolvate din Australia după 40 de ani": "INTERNATIONAL Marți, 30 August 2022, 13:49\n\nAlexandra Coșlea • HotNews.ro\n\nUnul dintre cele mai vechi cazuri nerezolvate din Australia s-a încheiat marți cu condamnarea fostului profesor de liceu Chris Dawson pentru uciderea soției sale Lynette, în 1982, pentru a putea începe o nouă viață cu o elevă, care avea atunci 16 ani. Povestea crimei a fost amplu dezbătută în cadrul unui podcast de succes \"The Teacher's Pet\", care a pus presiune asupra poliției pentru a revizui ancheta ajunsă într-un punct mort de multă vreme, relatează Reuters.\n\nFamilia lui Lynette Dawson după aflarea verdictului Foto: Chris Dyson / BACKGRID / BACKGRID / Backgrid USA / Profimedia\n\nVerdictul de vinovăție dat de un tribunal australian marchează o concluzie dramatică a unui caz nerezolvat care a acaparat atenția publică în Australia de când podcastul din 2018 \"The Teacher's Pet\" a presat anchetatorii să continue investigația privind crima nerezolvată din 1982.\n\nO anchetă din 2003 recomandase inculparea lui Christopher Dawson pentru uciderea soției sale, dar procurorii au refuzat, invocând lipsa probelor.\n\nUn judecător de la Curtea Supremă a decis marți că Dawson și-a ucis în mod deliberat soția, Lynette Dawson, în ianuarie 1982, pentru a continua o relație cu adolescentă, care îi era elevă și cu care avea o aventură. Tânăra avea grijă de copii și locuia în casa lui din Sydney.\n\nDawson, acum în vârstă de 74 de ani, a susținut că soția sa l-a părăsit și că ulterior l-a sunat pentru a-i spune că are nevoie de spațiu, însă judecătorul a calificat apărarea sa drept fantezistă și plină de minciuni.\n\nJudecătorul a remarcat că nu există nicio înregistrare în care Lynette să fi contactat familia sau prietenii de la data dispariției ei, nici să fi făcut plăți cu cardul de credit sau să fi lucrat.\n\nAvocatul lui Dawson, Greg Walsh, a declarat că clientul său va face apel la condamnarea în procesul care a avut loc doar în fața judecătorului.\n\nPoliția l-a acuzat de crimă la aproape patru decenii de la dispariția soției\n\nPoliția l-a acuzat pe Dawson de uciderea lui Lynette în 2018, la patru luni după ultimul episod al podcastului \"The Teachers Pet\", care a criticat răspunsul forțelor de ordine la dispariția ei și a prezentat mai multe interviuri cu martori.\n\nJuecătorul de la Curtea Supremă a remarcat că dosarul împotriva lui Dawson a fost în întregime circumstanțial, deoarece corpul soției sale nu a fost găsit niciodată și nu se cunoaște cauza, locul sau momentul exact al morții, însă combinația de mici probe, inclusiv inconsecvențele din apărarea lui Dawson, a fost convingătoare.\n\n\"Nu am nicio îndoială, sunt convins dincolo de orice îndoială rezonabilă, că singura concluzie este că Lynette Dawson a murit ... ca urmare a unui act conștient și voluntar al lui Chris Dawson care a provocat moartea ei\", a declarat judecătorul de la Curtea Supremă.\n\nPolițiștii au reluat ancheta după succesul podcastului \"The Teachers Pet\"\n\nCând poliția și-a redeschis ancheta, a spus doar că a făcut-o pentru că au apărut noi martori, dar, potrivit presei, surse din cadrul forțelor de ordine au confirmat că au fost motivate de publicitatea generată de \"The Teachers Pet\", care a fost descărcat de 30 de milioane de ori.\n\nAvocatul lui Dawson a susținut că din cauza podcastului, produs de ziarul The Australian, fostul profesor nu a avut parte de un proces corect din cauza modului în care a fost descris.\n\nJudecătorul a fost de acord că podcastul l-a pus pe Dawson într-o lumină negativă, dar a spus că nu a luat în considerare acest lucru în verdictul său.\n\nAcum, Chris Dawson, care fusese eliberat pe cauțiune, a fost arestat preventiv, punând astfel capăt unui caz nerezolvat de patru decenii.",
    "Australia va pune imaginea regelui Charles pe monede, dar nu o va înlocui pe regina Elisabeta a II-a pe bancnote": "Guvernul australian a indicat marţi că imaginea reginei Elisabeta a II-a de pe bancnotele de 5 dolari australieni nu va fi schimbată automat cu cea a regelui Charles al III-lea şi că este posibil ca în schimb pe bancnotă să figureze personalităţi australiene, relatează Reuters.\n\nÎn timp ce monedele trebuie să poarte în mod obligatoriu imaginea monarhului britanic, decizia de a imprima chipul reginei pe bancnota de 5 dolari australieni a fost legată nu de statutul ei de suveran, ci de personalitatea sa, iar o eventuală schimbare nu va veni automat, a explicat ministrul adjunct al finanţelor Andrew Leigh.\n\nÎntrebat de un reporter dacă guvernul ia în considerare înlocuirea imaginii reginei cu cea a unei personalităţi australiene, cum ar fi militantul pentru drepturile teritoriale ale indigenilor Edward Mabo, ministrul australian a menţionat că va fi discutat acest aspect. \"Este o discuţie care va avea loc în guvern. Nu este nicio grabă. Acum prioritatea este schimbarea monedelor\", a spus el.\n\nDecesul reginei Elisabeta a II-ea a reaprins dezbaterea privind viitorul Australiei ca monarhie constituţională. La un referendum organizat în 1999, alegătorii australieni s-au pronunţat cu un scor strâns pentru păstrarea ei.\n\nPremierul Antony Albanese a făcut în ce-l priveşte marţi apel la \"respect\". \"Cred că acum este nevoie de puţin respect. Trebuie să ne ocupăm de toate aceste lucruri într-un mod adecvat, în ordine, în mod respectuos\", a spus el.\n\nEditor : V.M.",
    "Un băiat de patru ani din Australia i-a salvat viața mamei sale sunând la ambulanță. „Nu sunt un supererou, doar un erou”": "Un băiat de patru ani din Australia și-a salvat mama dintr-o situație de urgență medicală sunând la serviciul de ambulanță la doar o zi după ce aceasta l-a învățat cum să cheme salvarea, scrie BBC.\n\nMonty Cocker a sunat la numărul național de urgență – 000 – pe data de 27 august și le-a spus operatorilor: „Mama a căzut”.\n\n„Când am ajuns la adresă, el era la fereastră... ne făcea cu mâna”, a spus paramedicul Mark Small. Odată intrați în casă, medicii au fost ajutați de Monty ca să își dea seama că mama sa, Wendy, a suferit o criză și a leșinat.\n\nGândirea lui rapidă a făcut o diferență uriașă, a spus Smalls. „Mai ales atunci când te lovești la cap după o căzătură sau dacă ai o criză prelungită, poate fi [o situație] foarte serioasă”.\n\nParamedicii s-au întors marți în casa din Launceston, Tasmania, pentru a-i acorda lui Monty un certificat de apreciere.\n\nWendy Cocker, o asistentă medicală, le-a spus reporterilor că Monty știe că a făcut un lucru bun, dar că a rămas foarte modest în privința rolului pe care l-a jucat pentru a-i salva viața mamei sale, spunându-le prietenilor lui de la grădiniță că a fost „ușor”.\n\n„Bunica lui a venit și a zis: 'Unde este supereroul?' El a spus: 'O, nu, nu sunt un supererou. Sunt doar un erou'.”\n\nParamedicii i-au acordat lui Monty un certificat de apreciere pentru acțiunile prin care i-a ajutat pe medici să o salveze pe mama sa. Captură video: Herald Sun\n\nMama băiatului a încercat să își sune soțul, dar și-a pierdut cunoștința\n\nCu doar o zi înainte de incident, mama lui Monty i-a explicat băiatului cum să sune la ambulanță folosind un telefon blocat și unul deblocat. Wendy nu s-a așteptat ca aceste informații să-i fie de folos fiului ei atât de repede.\n\nWendy a spus că își aduce aminte că se simțea rău și că a încercat să își sune soțul, apoi și-a pierdut cunoștința. „Mi-am revenit și totul se întâmpla deja, ambulanța era acolo. Sunt așa de mândru de el... el cu siguranță a fost eroul zilei”.\n\nDanielle Masters, un medic de la terapie intensivă, a spus că a rămas uimită de faptul că Monty și-a dat seama că ceea ce s-a întâmplat era o situație în care era nevoie să sune la ambulanță, scrie ABC.\n\n„Când am ajuns acolo, el era așa de calm și a urmat toate instrucțiunile”, a povestit Masters. „A fost în stare să răspundă la toate întrebările și să ne spună ce s-a întâmplat.”\n\nSmalls a spus că a lucrat ca paramedic de 13 ani și a mai întâmpinat situații în care copii mai mari au sunat la ambulanță, „dar niciodată, niciodată unul de patru ani”.\n\nCitește și: Un băiat de 4 ani a chemat poliția sunând la numărul de urgență scris pe mașina lui de jucărie, după ce mama sa a leșinat în casă\n\nEditor : Raul Nețoiu",
    "Expulzat cu scandal din Australia, Djokovici e chemat acum să participe la turneul de la Antipozi!": "Expulzat cu scandal din Australia, Djokovici e chemat acum să participe la turneul de la Antipozi!\n\nDupă o telenovelă care a ținut cu sufetul la gură întreg mapamondul, Novak Djokovici a fost expulzat de australieni chiar înainte de startul primului turneu de Grand Slam al anului. Sârbul a primit și o interdicție de trei ani pentru obținerea vizei, dar australienii fac acum un anunț care îi dă speranțe lui Nole. El ar putea reveni la Australian Open mai repede decât se aștepta, după ce australienii au schimbat regulile de intrare în țară.\n\nVaccinul nu va mai fi obligatoriu pentru a intra pe tărâmul Australiei, astfel că sârbul ar putea evolua în 2023 la Australian Open, după cum notează Herald Sun. Djokovici ar putea reveni în Australia dacă îi va fi ridicată mai întâi interdicția de trei ani privind viza. ”Interdicția durează pe o perioadă de trei ani, dar există posibilitatea ca ea să fie anulată, lucru care va fi luat în considerare la momentul respectiv”, a precizat Scott Morrison, fost prim-ministru al Australiei.\n\nAnunțul că Novak Djokovici s-ar putea afla pe tabloul principal de la Autralian Open 2023 a fost făcut de Craig Tiley, CEO-ul Tennis Australia. ”Novak Djokovic e așteptat să concureze la Australian Open în 2023”, a spus Tiley.\n\nScandalul care a făcut înconjurul lumii\n\nDjokovici a sosit în Australia la 5 ianuarie 2022 şi forţele de frontieră nu i-au permis intrarea în ţară timp de mai bine de opt ore, timp în care jucătorul a fost reţinut în aeroport. La finalul audierii, ofiţerii poliţiei de frontieră au decis să-i anuleze lui Djokovici viza de intrare în ţară, pentru că nu este vaccinat şi astfel nu respectă regulile sanitare locale pentru cetăţenii care doresc să călătorească în Australia.\n\nTenismenul a fost plasat în izolare la un centru de imigranţi. Novak Djokovici a făcut apel la decizia autorităţilor şi a primit câştig de cauză, la 10 ianuarie, din partea unui tribunal local din Melbourne. El a fost eliberat din centrul pentru imigranţi şi a început să se antreneze la Melbourne Park.\n\nMinistrul australian al Imigraţiei, Alex Hawke, a anulat apoi, a doua oară, viza de intrare în ţară deţinută de liderul ATP, Djokovici fiind trimis acasă.",
    "Românul calificat la Mondial cu Australia și câștigător al Europa League cu Eintracht s-a transferat în Serie A!": "UPDATE JOI 14:15 Hellas Verona a anunțat joi după-amiaza transferul lui Ajdin Hrustic. Fotbalistul cu cetățenie română a semnat un contract pe trei sezoane cu gruparea din Serie A.\n\nȘtirea inițială\n\nMijlocașul ofensiv Ajdin Hrustic (26 de ani), internațional australian cu cetățenie română, s-a transferat de la Eintracht Frankfurt la Hellas Verona, gruparea din Serie A urmând să-l prezinte oficial în următoarele ore.\n\nHrustic, calificat la Campionatul Mondial din Qatar cu naționala Australiei și câștigător în ultimul sezon al Europa League cu Eintracht (a și marcat la loviturile de departajare în finala 1-1, 6-5 d.l.d. cu Rangers), a sosit marți dimineața la centrul Don Calabria pentru a face vizita medicală la Hellas, anunță Tuttomercatoweb.\n\nHrustic, decisiv pentru Australia în meciurile de calificare la Mondialul din Qatar\n\nÎn barajul pentru turneul final din Qatar, fotbalistul cu mamă româncă a jucat toate cele 120 de minute și s-a numărat printre cei care au înscris la loviturile de departajare în Australia - Peru 0-0, 5-4 d.l.d.\n\nAnterior, el marcase golul decisiv în play-off-ul Asiei (pentru calificarea la baraj), câștigat de ”Socceroos” cu 2-1 în fața Emiratelor Arabe Unite.\n\nLa Mondial, Australia este într-o grupă cu Franța (campioana mondială en-titre), Danemarca și Tunisia.\n\nS-a remarcat în fotbalul european la FC Groningen, în Olanda\n\nHrustic este ”decarul” naționalei australiene și s-a remarcat în fotbalul european la FC Groningen din Olanda, de unde Eintracht Frankfurt l-a transferat în septembrie 2020.\n\nConform site-urilor oficiale Bundesliga și Eintracht Frankfurt (galerie foto), fotbalistul are triplă cetățenie: australiană, română și bosniacă. Hrustic este născut în Australia, din tată bosniac și mamă româncă.",
    "O pictură murală a unui artist australian a fost înlăturată după ce a stârnit reacţii negative. De ce este controversată": "Un artist australian a realizat o pictură murală care înfăţişează un soldat ucrainean şi un altul rus îmbrăţişaţi. Opera de artă din Melbourne a pledat pentru „o rezoluţie paşnică” între cele două ţări, susţine creatorul Peter Seaton.\n\nReacţiile nu au întârziat să apară, în mare parte negative. Unii au mers atât de departe încât au susţinut că pictura murală înaltă de trei etaje nu este altceva decât propaganda rusă.\n\nCriticii susţin că lucrarea intitulată „Peace Before Pieces” reflectă o falsă echivalenţă morală între cele două părţi, în condiţiile în care mii de ucraineni au fost ucişi, iar trupele ruse au fost acuzate de crime de război încă de la începutul invaziei.\n\n„Ce ar crede oamenii dacă o pictură murală ar prezenta un violator şi o victimă îmbrăţişându-se? A încerca să fim echitabili şi să acceptăm o naraţiune falsă că tot ce ne lipseşte este pacea, în acest caz, este greşit” a transmis printr-un comunicat Stefan Romaniw, Copreşedintele Federaţiei Australiane a Organizaţiilor Ucrainene.\n\nAmbasadorul Ucrainei în Australia, Vasyl Myroshnychenko, vede lucrarea ca fiind un act „total ofensator pentru toţi ucrainenii”.\n\nOrganizaţia de artă, numită Art4Ukraine Australia, a susţine că şi-a exprimat îngrijorarea cu privire la opera de artă înainte de a fi începută şi a fost şocată să vadă că este finalizată.\n\nArtistul Seaton, cunoscut în comunitatea locală sub numele de CTO, nu şi-a imaginat că va avea parte de o asemenea reacţia şi şi-a cerut scuze faţă de toţi cei care s-au simţit ofensaţi de creaţia sa.\n\n„Acest mural m-a costat între 2.000 şi 3.000 de dolari. Nu aş fi petrecut 10 zile să-l realizez dacă ştiam că va răni oameni. Mulţi oameni au înţeles mesajul, iar acest lucru este un beneficiu, pe de o parte. Pe de alta, nu vreau ca această lucrare să trezească emoţii dureroase şi îmi pare rău pentru situaţia creată”, a declarat Seaton."
}