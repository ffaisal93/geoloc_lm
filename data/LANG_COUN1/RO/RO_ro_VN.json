{
    "Vietnam și planul său de 58 miliarde dolari pentru linii ferate de mare viteză - Ce poate învăța România": "INDUSTRIE FEROVIARA Sâmbătă, 24 Septembrie 2022, 14:27\n\nVlad Barza • HotNews.ro\n\n​Sunt multe deosebiri între România și Vietnam, dar când este vorba despre ideea de a construi trenuri de mare viteză sunt și asemănări, iar țara noastră poate învăța câte ceva de la statul asiatic. În articol puteți citi de ce o linie de mare viteză costă atât de mult și de ce nu trebuie sub nicio formă luată o decizie în grabă.\n\nTren pe o strada faimoasa din Hanoi, Vietnam Foto: 7chriss3, Dreamstime.com\n\nInformația pe scurt:\n\nVietnamul discută din 2006 despre o mega-linie de mare viteză care ar costa cel puțin 58 miliarde dolari și nu a aprobat proiectul încă. Trenurile ar trebui să ruleze cu 300 km/h, dar dacă s-ar alege viteze maxime de 200 km/h, costul total ar fi 26 miliarde dolari pentru 1.500 de km. Și România discută de 15 ani despre trenurile de mare viteză, dar nu se va face nimic prea curând, noi reparând foarte greu chiar și rețeaua existentă.\n\nÎn Vietnam, la fel ca în România, trenurile de foarte lung parcurs au viteze medii de sub 55 km/h și s-a pus și acolo întrebarea: ce rost ar avea să investim zeci de miliarde de dolari, când la costuri mult mai mici ar putea fi modernizată rețeaua existență. Diferența este că Vietnam este un stat comunist unde multe opinii sunt cenzurate, iar când autoritățile chiar vor să facă ceva, fac fără a avea mare opoziție.\n\nLinia ferată vietnameză de mare viteză ar trebui să aibă 1.545 km și să fie gata în 2050. Trenurile fac acum peste 32 de ore între Ho chi Minh City și Hanoi, iar cele de super-viteză ar trebui să facă doar șase ore. Puțin probabil că România va avea trenuri de mare viteză mai repede de 2040-2045. La noi durează o veșnicie modernizarea coridorului IV și sunt zone extinse unde costurile trec de 10 milioane euro/km pentru linii ce permit 160 km/h.\n\nLa trenurile de mare viteză sunt mari investițiile în elementele de suprastructură a căii ferate, fie că este vorba de terasament, de prisma căii (stratul de piatră spartă în care sunt înglobate traversele), de traverse sau de șine. Toate trebuie să fie de super-calitate. Și catenara costă mult mai mult decât cea de pe liniile unde trenurile ating maxim 160 km/h.\n\nDupă ce ai aceste linii funcționale se pune problema costului mare al biletului. Un bilet de TGV pe o distanță echivalentă cu București - Suceava poate costa și peste 100 de euro. Unele țări aleg să subvenționeze prețul biletelor de tren, altele, fie nu își permit, fie nu vor să facă asta.\n\nMai este o dezbatere legată de unde este mai bine să direcționezi banii de investiții. Spre o linie de mare viteză care să fie folosită doar de trenuri de călători sau spre dezvoltarea terminalelor intermodale pentru trenurile de marfă? Unele țări preferă să modernizeze liniile pentru trenurile de marfă, astfel încât să fie mai puține camioane pe șosele și mai multe containere pe calea ferată.\n\nDiscuții lungi și complicate\n\nSunt mai bine de 15 ani de când statul Vietnam discută despre dezvoltarea unei linii de mare viteză. Primele propuneri serioase au apărut în 2005. În 2006 a fost semnat un memorandum de înțelegere cu Japonia, dar nimic mai mult, deși mega-corporațiile japoneze erau dornice de contracte.\n\nEra vorba despre o linie de 1.545 km de la nord la sud. Pe atunci, estimarea era că vor fi costuri totale de 33 miliarde dolari și timpii de parcurs ar fi de zece ore cu trenuri de tip Shinkansen care să poată rula și cu 30 km/h.\n\nReunification Express (sursa foto - Rkaphotography, Dreamstime.com)\n\nÎn luna mai a anului 2010 Guvernul vietnamez a prezentat în fața parlamentului un plan de construcție a unei căi ferate de mare viteză de la nord la sud, plan de 56 miliarde dolari. Optimiștii credeau atunci că lucrările pot începe în 2012 și se pot termina în 2035.\n\nProdusul intern brut era de 110 miliarde dolari în 2010 și a ajuns la 360 miliarde dolari anul trecut.\n\nVietnamul, țară comunistă cu regim dictatorial și cu multă cenzură, nu este obișnuită cu dezbateri deschise, „pe bune”, dar propunerea de atunci a stârnit o adevărată furtună, fiindcă se vorbea despre costuri totale care ajungeau să reprezinte mai mult de jumătate din PIB-ul țării.\n\nPromisiunea era că aceste trenuri noi, super-rapide, vor face 6-7 ore pe 1.500 km, față de 45-48 de ore cât făceau trenurile obișnuite. Era o mega-îmbunătățire, dar și prețul era exorbitant. De atunci s-au mai ridicat din restricții și trenurile convenționale fac și sub 33 de ore.\n\nOpoziția a fost și mai puternică atunci când, tot în 2010, ministrul Transporturilor a venit să prezinte a doua oară proiectul. Concluzia a fost clară atunci: nu era timpul discuției despre căi ferate de mare viteză într-o țară unde mai erau atât de multe de făcut. Adunarea Națională a respins atunci ideea.\n\nTrebuie spus că trenul nu este prea popular în Vietnam, astfel că se fac mai multe călătorii cu avionul decât cu trenul și mult mai multe călătorii cu mașini și autobuze.\n\nO țară unde ar fi multe de reparat până la a face trenuri cu 350 km/h\n\nCum merg trenurile din Vietnam în prezent? De la Hanoi, în nord, la Saigon, în sud, sunt 1.726 km și trenurile fac între 31 și 39 de ore. Viteza maximă este 100 km/h și cea medie este de 55 km/h pentru cele mai rapide trenuri. Calea ferată este cu ecartament îngust și NU este electrificată, deci are multe limitări la capitolul viteză și la lungimea trenurilor de marfă. Construcția primelor secțiuni a început la 1899 și toată calea ferată a fost gata la 1936.\n\nO particularitate a trenurilor din Vietnam este că trec pe străzi strâmte din orașe, iar acest lucru este valabil chiar și pentru trenurile directe care parcurg 1.700 km. Acest lucru s-a întâmplat pentru că, după construirea liniei, s-a decis ca feroviarilor să li se facă locuințe lângă linii. Sunt clipuri lungi și fascinante pe YouTube cu ce văd mecanicii din Vietnam din locomotivă. Un exemplu putei vedea aici.\n\nDe la Hanoi la Beijing sunt 3.000 de km, iar cine vrea să ajungă cu trenul trebuie să schimbe la granița chineză și întregul drum durează mai mult de o zi și zece ore, fiindcă în China sunt viteze net mai mari.\n\nVietnamul are un parc de locomotive și vagoane foarte vechi, sunt lungi porțiunile cu viteze de maxim 30 km/h și, deși exporturile țării au crescut și statul asiatic este o forță în producția de electronice, terminalele feroviare portuare au mare nevoie de investiții.\n\nPrima linie de cale ferată de pe teritoriu vietnamez a fost deschisă în 1885, linia Sài Gòn - Mỹ Tho, fiind parte a Indochinei deținută de francezi.\n\nCum arată planul de 58,7 miliarde dolari\n\nLa final de august 2022, ministerul Transporturilor de la Hanoi a spus că va prezenta guvernului în septembrie o propunere privind o posibilă linie de mare viteză de 1.545 km, între Hanoi și Ho Chi Minh City. Proiectul se numește „North-South Express Railway”.\n\nConform planului nou, în 2028 ar urma să înceapă lucrările pentru două secțiuni în lungime totală de 665 km și în 2032 ar fi gata acele lucrări. Prețul estimat pentru ele ar fi 25 miliarde dolari.\n\nA doua etapă a planului ar costa peste 30 miliarde dolari și ar însemna construirea a 900 km de cale ferată între 2045 și 2050. Actuala linie lentă ar urma să rămână pentru trenurile de marfă.\n\nAr fi maxim 20 de opriri, vitezele maxime ce pot fi atinse ar fi de 320 km/h și costurile estimate s-ar împărți astfel: 31,5 miliarde dolari construcția, 2 miliarde dolari expropierile și achizițiile de teren, 15 miliarde dolari diversele echipamente, 5,8 miliarde dolari managementul și consultanța și 4 miliarde dolari pentru provizioane.\n\nO diferență importantă față de discuțiile de acum 12-16 ani este că, dacă va fi ca linia să fie construită, ar fi posibil ca trenurile și tehnologia să fie din China, nu din Japonia. Însă trebuie spus că sunt șanse mici, fiindcă relațiile sino-vietnameze nu sunt deloc grozave.\n\nFaptul că Vietnamul, o țară comunistă unde mai - marii partidului pot pune în practică mult mai ușor investiții decât în țările democratice, nu s-a apucat de construit aceste linii de mare viteză spune multe. Costurile au fost considerate mult prea mari, iar câștigurile pe termen lung, mult prea mici. Linia ar trebui să fie gata în 2050, dar până atunci pot veni mai multe crize și proiectul s-ar putea prăbuși.\n\nCât de rapidă să fie calea ferată de mare viteză?\n\nCosturile unei căi ferate de mare viteză depinde enorm de viteza maximă a trenurilor și, dacă la 300 km/h costurile pentru Vietnam sunt estimate la 58 miliarde dolari, la o viteză maximă de 200 km/h, așadar o cale ferată cum sunt și cele din Europa Centrală, costurile ar fi net mai mici (undeva pe la 26 miliarde dolari). Avantajul unei căi ferate convenționale, dincolo de prețul mai mic, ar fi că permite și trenuri de marfă, ceea ce înseamnă că ar fi mai folositoare economiei.\n\nO altă propunere ar fi fost dublarea actualei căi ferate și transformarea ei în cale cu ecartament standard, dar nu este o soluție viabilă. De ce? Fiindcă ar costa chiar și 40 miliarde dolari deoarece ar fi nevoie de multe lucrări și demolări, mai ales că sunt multe porțiuni unde calea ferată este foarte aproape de case. Traficul actual ar fi grav afectat ani buni și câștigurile la capitolul viteză ar fi foarte mici, raportat la costuri.\n\nDacă trenurile ar rula porțiuni mari cu 300 km/h, distanța ar putea fi parcursă în sub 6 ore, iar dacă viteza maximă ar fi 200 km/h, trenurile ar face aproape opt ore (cu o viteză medie de 160 km.h). Cel mai rapid tren face acum 31 de ore.\n\nEvident că dacă cel mai rapid tren ar face 8 ore între cele două orașe, trenul nu prea ar putea câștiga „lupta” cu avionul. Dacă ar face cinci ore, trenul clar ar fi atractiv, dar s-ar întâmpla abia în 2050 și după costuri de multe zeci de miliarde de dolari. Nimeni nu poate spune însă dacă țara va avea puterea financiară de a se ține de un astfel de plan pe 30 de ani. În plus, experiența din Europa de Vest arată că trenurile „bat” avionul pe distanțe de cel mult 500 - 700 km, în niciun caz la peste 1.000 km.\n\nLa o conferință din 2018 câțiva experți au spus că acest cost mediu estimat la 38 milioane dolari/km este mare dacă se face o comparație cu China (27 milioane dolari/km) și Spania (26 milioane dolari/km). Un oficial din ministerul Transportului a explicat faptul că sunt costuri atât de mari pentru că este costisitoare pregătirea traseului și nici nu există vreun fel de experiență tehnologică în domeniu.\n\nCel mai rapid nu înseamnă și cel mai potrivit\n\nÎn prezent, cel mai rapid tren din lume atinge 431 km/h însă rulează doar câteva minute cu peste 400 km/h, fiind vorba de un tren Maglev, la Shanghai. Aceste trenuri nu au contact direct cu șina, forțele de frecare fiind reduse, putând fi atinse viteze uluitoare.\n\nCele mai rapide trenuri care fac contact roată-șină sunt cele din China, cu viteze maxime de 350 km/h.\n\nFranța, Spania, Germania și Italia au inaugurat în ritm mult încetinit linii de mare viteză în ultimul deceniu, fiindcă au fost tot mai multe voci care s-au opus unor investiții atât de mari în proiecte care ar putea să nu fie niciodată rentabile.\n\nVitezele medii sunt la 45% din cele proiectate și multe dintre liniile de mare viteză din Europa au fost construite nu în funcție de ce era nevoie, ci în funcție de interesele politice, arăta un raport din 2018 al Curții Europene de Conturi, instituția care verifică dacă fondurile UE sunt colectate și utilizate corect.\n\nÎn multe cazuri nu se justifică realizarea unei linii de mare viteză fiindcă economia de timp rezultată ar fi prea mică. Un exemplu este linia Veneția - Trieste unde o linie de mare viteză cu maxim de 300 km/h ar fi costat 7,5 miliarde euro, în timp ce upgradarea liniei convenționale la viteze de maxim 200 km/h costă doar 1,8 miliarde euro.\n\nDe ce costă așa de mult o linie de mare viteză\n\nCosturile pentru linii de mare viteză sunt uriașe, media fiind în Europa de 25 milioane euro/km, cu maxime de peste 80 milioane euro în zone cu relief dificil pentru trenurile europene. Exemplele sunt pentru trenuri ce pot atinge 300 km/h.\n\nLa trenurile de mare viteză sunt mari investițiile în elementele de suprastructură a căii ferate, fie că este vorba de terasament, de prisma căii (stratul de piatră spartă în care sunt înglobate traversele), de traverse sau de șine. Toate trebuie să fie de super-calitate.\n\nTocmai de aceea, Austria - spre exemplu - a ales să nu investească în linii pe care să circule doar trenuri de tip TGV, ci a modernizat rețeaua aproape peste tot, astfel încât să fie viteze decente: cel mult 230 km/h pe câteva porțiuni, peste 100 km/h pe magistralele principale și 60-80 km/h pe liniile locale. În tot acest timp, la noi trenurile au o viteză medie de 44-46 km/h, dar sunt și linii locale cu medii de sub 30 km/h.\n\nLa trenurile de mare viteză, deși formele aerodinamice au fost „rafinate\" de-a lungul timpului, a se vedea nasul extraordinar de lung al trenurilor japoneze, forța de frecare crește puternic când crește și viteza și trenurile trebuie să aibă motoare extraordinar de puternice pentru a rula pe șine cu peste 400 km/h. Și costurile cu energia electrică cresc, în plus, catenara (sistemul de suspensie a rețelei electrice aeriene de cale ferată) costă mult mai mult.\n\nTestele au arătat că la viteze foarte mari pot apărea fenomene de rezonanță care pot duce la ruperea firului sau la desprinderea patinei de fir, cu efecte negative asupra alimentării cu energie. Viteza este limitată de masa catenarei, forțele de întindere și de forța de apăsare a patinei. Extinderea limitei de viteză dată de catenară este posibilă prin creșterea tensiunii mecanice din fir, iar la viteze mai mari de 300 km/h sunt necesare materialele cele mai scumpe.\n\nÎn timpul deplasării vehiculului, pantograful trebuie să urmărească permanent firul de contact indiferent de variaţia înălţimii firului şi de oscilaţiile vehiculului, astfel încât să se evite apariţia arcului electric sau să apară întreruperi în alimentarea cu energie. La trenurile de mare viteză catenara trebuie construită din materiale din cupru aliat sau cupru îmbrăcat în oţel.\n\nPentru a fi rapide, trenurile de mare viteză trebuie să oprească în cât mai puține gări, dar în acest mod unele orașe sunt „sărite din schemă\" și locuitorii nu au cum profita de aceste trenuri. Mai mult, pe liniile de mare viteză pot circula doar aceste trenuri și nu și alte trenuri mai lente și cu mai multe opriri (și nici trenurile de marfă). Costurile sunt mari fiindcă traseul trebuie să fie în linie cât mai dreaptă posibil și asta înseamnă că sunt construite și multe tuneluri, ceea ce ridică prețul investiției.\n\nO problemă cu trenurile de mare viteză ține și de costul biletului: de exemplu în Franța, Germania sau Spania o călătorie de 500 km poate costa și 100-150 de euro dacă biletul este luat în ziua călătoriei, iar în China, deși statul subvenționează prețul biletelor, diferențele sunt mari. Spre exemplu, în 2012 când au început să circule trenurile Beijing - Guangzhou, prețul pornea de la 140 de dolari pentru cei 2.200 km, în timp ce la trenurile convenționale cel mai ieftin bilet era 40 de dolari. În alte țări statul nu subvenționează însă costul biletului.\n\nSurse: International Railway Journal, Railway Gazette International, Financial Times, futuresoutheastasia.com, vir.com.vn, vietnam.postsen.com\n\nSursa foto: Dreamtime.com",
    "Incendiu într-un karaoke-bar din Vietnam: cel puţin 12 persoane au murit": "Incendiu într-un karaoke-bar din Vietnam: cel puţin 12 persoane au murit\n\nCel puţin 12 persoane au murit şi alte 40 au fost rănite miercuri într-un incendiu izbucnit la un bar de karaoke din sudul Vietnamului, scrie Reuters.\n\nPentru cele mai importante ştiri ale zilei, transmise în timp real şi prezentate echidistant, daţi LIKE paginii noastre de Facebook!\n\nUrmărește Mediafax pe Instagram ca să vezi imagini spectaculoase și povești din toată lumea!\n\nRăspunde pe site-urile Aleph News, Mediafax, Ziarul Financiar și pe paginile noastre de social media - ȘTIU și Aleph News. Vezi răspunsul la Știu, de la ora 19.55, Aleph News.\n\nConținutul website-ului www.mediafax.ro este destinat exclusiv informării și uzului dumneavoastră personal. Este interzisă republicarea conținutului acestui site în lipsa unui acord din partea MEDIAFAX. Pentru a obține acest acord, vă rugăm să ne contactați la adresa vanzari@mediafax.ro.",
    "Un cuplu „răzbunător” din Vietnam a efectuat un atac cibernetic împotriva Intercontinental Hotels Group „pentru distracţie”": "Un cuplu „răzbunător” din Vietnam a efectuat un atac cibernetic împotriva Intercontinental Hotels Group „pentru distracţie”\n\nUn cuplu „răzbunător” din Vietnam a efectuat un atac cibernetic împotriva Intercontinental Hotels Group, proprietarul Holiday Inn, „pentru distracţie”.\n\nHackerii au spus că au încercat mai întâi un atac ransomware, apoi au şters un volum mare de date, relatează BBC, citată de News.ro.\n\nAceştia au accesat bazele de date ale companiei care este inscrisă în indicele bursier FTSE 100 cu ajutorul unei parole slabe, uşor de găsit, Qwerty1234.\n\nUn expert spune că acest caz evidenţiază latura răzbunătoare a hackerilor.\n\nIHG, cu sediul în Marea Britanie, operează 6.000 de hoteluri în întreaga lume, inclusiv mărcile Holiday Inn, Crowne Plaza şi Regent.\n\nÎn ziua de luni a săptămânii trecute, clienţii au raportat probleme larg răspândite cu rezervarea şi check-in-ul.\n\nTimp de 24 de ore, IHG a răspuns la plângerile de pe reţelele de socializare spunând că compania „a fost în curs de întreţinere a sistemului”. Apoi, marţi după-amiază, a spus investitorilor că sistemul său informatic a fost piratat.\n\n„Canalele de rezervare şi alte aplicaţii au fost perturbate semnificativ de ieri”, se arată într-un comunicat oficial depus la Bursa de Valori din Londra.\n\nHackerii, care s-au autointitulat TeaPea, au contactat BBC prin aplicaţia de mesagerie criptată Telegram, furnizând capturi de ecran ca dovadă că au efectuat atacul informatic.\n\nImaginile, despre care IHG a confirmat că sunt autentice, arată că atacatorii au obţinut acces la e-mailurile interne Outlook ale companiei, la chat-urile Microsoft Teams şi la directoarele serverelor.\n\n„Atacul nostru a fost planificat iniţial să fie un ransomware, dar echipa IT a companiei a continuat să izoleze serverele înainte de a avea şansa de a-l implementa, aşa că ne-am gândit să avem ceva amuzant [sic]. În schimb, am făcut un atac de ştergere”, a spus unul dintre hackeri.\n\nUn atac de ştergere este o formă de atac cibernetic care distruge ireversibil datele, documentele şi fişierele.\n\nTeaPea a spus că au obţinut acces la reţeaua IT internă a IHG, păcălind un angajat să descarce un fragment de software rău intenţionat, printr-un ataşament de e-mail cu capcană.\n\nDe asemenea, hackerii au ocolit un mesaj suplimentar de securitate trimis către dispozitivele lucrătorului, ca parte a unui sistem de autentificare cu doi factori.\n\nInfractorii au spus apoi că au accesat cele mai sensibile părţi ale sistemului informatic al IHG, după ce au găsit detalii de conectare pentru seiful intern al parolelor companiei.\n\n„Numele de utilizator şi parola seifului erau disponibile pentru toţi angajaţii, astfel încât 200.000 de angajaţi să le poată vedea. Iar parola era extrem de slabă”, au declarat ei pentru BBC.\n\nÎn mod surprinzător, parola a fost Qwerty1234, care apare în mod regulat pe listele celor mai frecvent utilizate parole la nivel mondial.\n\n„Datele sensibile ar trebui să fie disponibile numai pentru angajaţii care au nevoie de acces la acele date pentru a-şi face treaba şi ar trebui să aibă nivelul minim de acces [necesar] pentru a utiliza acele date. Chiar şi o parolă foarte complexă este la fel de nesigură ca şi una simplă, dacă este lăsată expusă”, a spus expertul în securitate cibernetică Rik Ferguson, vicepreşedinte pentru securitate la firmat Forescout Ferguson, după ce a văzut capturile de ecran.\n\nO purtătoare de cuvânt a IHG a contestat faptul că detaliile seifului de parole nu sunt sigure, spunând că atacatorul a trebuit să evite „multe straturi de securitate”, dar nu a oferit detalii despre securitatea suplimentară.\n\n„IHG foloseşte o strategie de apărare în profunzime pentru securitatea informaţiilor, care utilizează multe soluţii moderne de securitate”, a adăugat ea.\n\nHackerii afirmă că nu au fost furate date despre clienţi, dar au unele date corporative, inclusiv înregistrări de e-mail.\n\nSursa: News.ro Etichete: , , , , Dată publicare: 17-09-2022 14:43\n\n",
    "Un bucătar din Vietnam a fost arestat după ce a postat un videoclip în care critica guvernul": "Arestarea a stârnit un protest internațional, iar Human Rights Watch a sfătuit poliția să-l „elibereze imediat” pe Lam, menționând că videoclipurile sale ar fi trebuit considerate dreptul la liberă exprimare.\n\nProbleme cu autoritățile\n\nÎnainte de arestarea sa, bucătarul Lam a postat o serie de videoclipuri care satirizau evenimentele politice din Vietnam de-a lungul mai multor ani, dintre care unele i-au creat probleme cu autoritățile statului.\n\nÎn 2021, la câteva zile după ce un ministru vietnamez a fost filmat la un celebru restaurant din Londra, Lam s-a filmat copiind gesturile ministrului. La scurt timp după aceea, poliția l-a chemat să dea socoteală. În declarațiile sale către autoritățile vietnameze de atunci, Lam a susținut că nu a intenționat să-și bată joc de ministru și, în cele din urmă, a fost eliberat fără acuzații.\n\nApărarea lui Lam\n\nIncidentul a dus la o controversă la nivel național în Vietnam, în care produsul intern brut (PIB) mediu pe cap de locuitor este de doar 2.500 de dolari. După ce videoclipul a fost lansat, mulți cetățeni au pus la îndoială modul în care funcționarii, cu salarii modeste, își permit să achiziționeze articole de lux și au speculat că oficialul în cauză a beneficiat de corupție.\n\nPhil Robertson, directorul adjunct al Human Rights Watch pentru Asia, a atribuit arestarea lui Lam naturii sensibile a guvernului vietnamez. „Autoritățile vietnameze definesc orice comentariu care nu le place drept „propagandă împotriva statului”, făcând din Vietnam unul dintre cele mai slabe guverne din regiune”, a spus el. Cu toate acestea, Robertson l-a apărat pe Lam făcând referire la constituția Vietnamului, care, teoretic, garantează dreptul la libertatea de exprimare, potrivit The National Interest.",
    "Rușii nu vor să repete greșelile americanilor din Vietnam. Semne clare că se trece la război de distrugere!": "Războiul din Vietnam și înfrângerea neverosimilă a SUA în 1972 de către comuniștii vietnamezi (sprijiniți total de către URSS și China) este un eveniment care încă marchează dezbaterea publică peste Atlantic, nici o administrație americană din cele care au urmat n-a mai dorit să facă greșelile ce l-au dus pe popularul președinte Lyndon Johnson în postura de a fi contestat total și a nu mai candida. Asta a ținut până-n 2001 când, la presiunea complexului militaro-industrial, SUA au repetat greșeala în Afganistan, de unde au plecat însă doar după 20 de ani, cu coada între picioare și cu autoritatea internațională știrbită substanțial.\n\nCare-au fost pe scurt greșelile mari din războiul din Vietnam, recunoscute de către americani? N-au ținut cont de faptul că comuniștii infestaseră cu informatori toată structura de personal militar din Vietnamul de Sud/Saigon, ce era baza de operațiuni a americanilor, și aproape fiecare acțiune de război planificată era comunicată comuniștilor, care o contracarau cu sprijin logistic ruso-chinez (iar asta a durat în toți cei 8 ani de război!). A doua mare greșeală de strategie, recunoscută tardiv, a fost cea de a nu ataca infrastructura energetică și de aprovizionare logistică a comuniștilor vietnamezi, din dorința umanistului Johnson de a nu genera sute de mii de morți, inclusiv civili, fapt ce l-ar fi adus nu doar în oprobiul opiniei publice mondiale (șocate încă la acel moment de episoadele Hiroshima și Nagasaki), dar ar fi îngreunat mult acțiunea ulterioară de reconstrucție a unui Vietnam democratic de către SUA.\n\nAmbele situații de mai sus le regăsiți și-n războiul din Ucraina. Vă e limpede că structura administrativă a ucrainenilor este împânzită cu rusofili/rusofoni ce furnizează informații către regimul lui Putin, șirul de arestări ordonat de Zelenskiy la vârful structurilor militare și de intelligence este pilduitor pentru situație, dar nefolositor pe deplin având în vedere dimensiunea penetrării informative rusești. A doua situație o regăsiți și la strategia lui Putin de pân-acum, care-n spiritul și cu scopurile similare cu ale lui Lyndon Johnson de-atunci, s-a ferit să atace infrastructura energetică a Ucrainei. În pofida presiunilor consilierilor săi ce vizau atacuri de distrugere pentru descurajarea totală a adversarului și eventuala capitulare, deci scurtarea războiului, Putin s-a opus acestei strategii până acum două zile. Presa franceză relatează astfel ce s-a întâmplat duminică seara: \"În jurul orei locale 20, Forțele Armate ale Federației Ruse au lansat atacuri cu rachete asupra celor mai mari centrale termice din estul și centrul Ucrainei. Ca urmare, mai multe regiuni din Ucraina au rămas fără apă sau electricitate.\n\nPotrivit rapoartelor locale, centralele CET-5 și CET Harkov din regiunea Harkov, CET Pavlograd-3 din regiunea Dnepropetrovsk, centrala termică Kremenchuko din regiunea Poltava au fost lovite de rachete rusești. Prăbușirea rețelei generale de energie electrică s-a extins la rețelele din regiunile Harkov, Sumy, Dnepropetrovsk, Zaporojie și Odessa. De asemenea, a afectat zone din regiunile Donețk controlate de forțele armate ucrainene, regiunea Kiev și capitala țării. Rachetele au fost probabil lansate din Marea Neagră și Marea Caspică.''(Edouard Husson)\n\nNu mai e cazul să insist analizând efectele acestor distrugeri pentru populația aflată în prag de iarnă, care se va orienta spre un exod masiv cu direcția Est sau Vest. În plus, ceea ce doar părea o victorie ucraineană în ultimele zile, anunțată cu multă emfază de către actorul de la Kiev total nepriceput în ale politicii și războiului, apare azi ca o mișcare tactică a rușilor ce-au reușit nu doar să-i scoată în câmp deschis pe militarii ucraineni prin retragerea lor simulată, dar și să decimeze trupele prin lovituri de la distanță. Acest fapt a fost evocat ieri la GOLD FM de către Petru Romoșan, care l-a citat pe Larry Johnson, ofițer american de rang înalt, azi în rezervă, implicat în conceperea strategiilor anti-rusești de la vârful Pentagonului. Prin această tactică, inspirată din jocul de șah unde rușii sunt maeștri, se pare că au fost uciși peste 5000 de soldați ucraineni ce participau la ofensiva despre care Zelenskiy ne spune că a readus 3000 km2 sub controlul Ucrainei. Și dacă ar fi murit mai puțini soldați ucraineni, e limpede că prețul nu merita plătit, e clar că rușii au forța să recucerească rapid terenul ce azi apare ca fiind pierdut.\n\nĂsta e tabloul frontului de azi ce ne indică trecerea la un război de distrugere, etapă în care s-a ajuns inclusiv prin atacurile ucrainene asupra centralei de la Zaporojie, ce-a fost dublată prin prostia emisă de către Ursula von der Leyen ce indica Ucraina ca viitor furnizor de energie electrică către Europa. Rușii au preluat aceste acțiuni/mesaje ca pe o amenințare la planurile lor de război și-au acționat așa cum v-am relatat mai sus, convingându-l pe Putin să fie de acord cu schimbarea strategiei către una de distrugere.\n\nUrmătoarele 3-4 zile vor fi de foc, în condițiile în care americanii sunt forțați să furnizeze ucrainenilor nu doar logistică, ci și strategii adaptate noii situații, respectiv urmează joi întâlnirea la vârf din Uzbekistan a ''Organizației de Cooperare de la Shanghai'', acolo unde Rusia, China, India și ceilalți membri pun la punct o strategie comună, și tot acolo va fi și bilaterala ruso-chineză Putin-Xi, cu discuții anunțate despre contracararea strategiei unipolare americane.\n\nCozmin Gușă",
    "\"Razboiul\" din Vietnam, in Copou. Muncitorul vietnamez care si-a taiat compatriotii cu satarul ar putea sa mai ramana multi ani in Iasi": "Un vietnamez va face cunostinta cu sistemul nostru penitenciar dupa ce a incercat sa-si ucida doi compatrioti. Magistratii Tribunalului nu s-au aratat impresionati nici de pledoaria avocatului, care a invocat faptul ca vietnamezii sunt un popor linistit si nici de dorinta exprimata de acuzat, de a continua sa munceasca in Romania. Dupa liberarea din penitenciar, Thua Khanh Nguyen va fi expulzat, interzicandu-i-se sa mai intre in tara noastra.Nguyen a fost trimis in judecata dupa un incident ... citeste toata stirea",
    "Graţiere în masă: 2.500 de deţinuţi, eliberaţi în Vietnam. Prizonierii care nu au nicio şansă să iasă din închisori": "Vietnamul va elibera aproximativ 2.500 de deţinuţi cu ocazia împlinirii a 77 de ani de la proclamarea independenţei, a anunţat regimul comunist marţi, relatează AFP.\n\nVietnamul a anunţat că va elibera 2.500 de deţinuţi. Cu toate acestea, niciun prizonier condamnat pentru ”propaganda” împotriva statului sau pentru încercarea de a răsturna regimul comunist, acuzaţie adresată frecvent activiştilor, nu va beneficia de această amnistie, potrivit anunţului oficial făcut miercuri de Vietnam. Graţierea în masă este una dintre cele mai limitate din ultimii ani din cauza ”reglementărilor mai stricte” privind amnistia, a declarat Pham Thanh Ha, un înalt oficial prezidenţial.\n\nMii de deţinuţi, eliberaţi în Vietnam\n\nÎn 2015, peste 18.000 de persoane au fost eliberate, în timp ce anul trecut cifra a fost de 3.000. De obicei, ţara nu eliberează activişti. Şaisprezece cetăţeni străini, din Australia, Franţa, Nigeria, Laos, China, Canada, Cambodgia, Statele Unite şi Malaysia, se numără printre cei care vor fi amnistiaţi începând de joi, relatează news.ro.\n\nRegimul cu partid unic, care vrea să reducă la tăcere orice disidenţă, a multiplicat arestările şi condamnările în ultimii ani, în special pentru postările pe reţelele sociale. În martie 2022, peste 150 de prizonieri politici erau în detenţie, potrivit ONG-ului Human Rights Watch. Acesta este un număr în mare măsură subevaluat conform unui alt ONG, dar imposibil de verificat în lipsa oricărei statistici oficiale.\n\nToate agenţiile de ştiri independente sunt interzise în ţară, fiind pe locul 174 din 180 de ţări în clasamentul pentru libertatea presei din 2022 al Reporters Without Borders.\n\nPuteţi urmări ştirile Observator şi pe Google News!",
    "Google mută producția de telefoane Pixel în Vietnam, dar ar putea livra un model pliabil din China": "Atrase de forța de muncă ieftină și situația politică ceva mai predictibilă, tot mai multe companii de tehnologie occidentale își mută activitatea de producție din China la fabricile partenerilor din Vietnam. Urmând acest trend, Google ar fi decis să multe producția de telefoane Pixel la fabricile din Vietnam ale partenerului Foxconn.\n\nPotrivit dezvăluirilor apărute în publicația The New York Times, citând surse apropiate companiei americane, Google va muta producția celor mai noi modele Pixel la fabricile Foxconn, mai livrând în China doar versiunile Pixel deja lansate. Excepția vizează și primul telefon pliabil de la Google, care deși încă nu a fost anunțat oficial, s-ar afla deja într-un stadiu avansat de pregătire cu partenerii din China. Astfel, până la jumătate din producția de telefoane Pixel high-end de anul viitor ar urma să fie livrată din Vietnam.\n\nPotrivit zvonurilor, motivul pentru care primul telefon Google cu ecran pliabil va fi fabricat exclusiv în China ține de selectarea unor componente foarte avansate, precum ecranul și balamaua acestuia, care justifică păstrarea unui lanț de aprovizionare cât mai scurt către furnizorii din această țară. Tot pe surse aflăm și un posibil nume – Pixel Notepad, dispozitivul cu un design urmând să fie dezvăluit în prima parte a anului viitor.\n\nAcționând înaintea celor de la Google, Apple livrează deja o parte din producția iPhone de la fabrici din India și Vietnam."
}