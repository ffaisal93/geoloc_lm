{
    "Romania, alături de Angola și Senegal, în discursul lui Biden la ONU: americanii vor construi aici primul reactor modular de mici dimensiuni – PSnews": "Președintele american Joe Biden s-a referit ieri la proiectul primului reactor nuclear modular de mici dimensiuni pe care SUA intenționeză să îl construiască în România.\n\nAnunțul făcut în plenul Adunării Generale a ONU se referă la Parteneriatul pentru infrastructură și investiții globale pe care țările G7 l-au lansat anul acesta, prin care intenționează mobilizeze 600 miliarde de dolari în investiții, timp de cinci ani.\n\nDin seria proiectelor care au atras sutele de miliarde face parte și implementarea de către România a unei centrale de tipul reactorului modular cu mici dimensiuni, prima de acest fel din Europa construită cu tehnologie americană în urma unui acord agreat între Washington și București la Summitul COP26 de la Glasgow.\n\nInițiativa nu este însă salutată de ecologiști care atrag atenția la riscurile grave cu care se confruntă mapamondul din cauza centralelor nucleare.\n\nProiectul din România, confirmat de Biden la ONU\n\n“Zeci de proiecte sunt deja în curs de desfășurare: producția de vaccinuri la scară industrială în Senegal, proiecte solare transformatoare în Angola, prima centrală nucleară modulară mică de acest tip din România“, a declarat ieri, președintele SUA, de la tribuna ONU.\n\n“În loc de proiecte de infrastructură care generează datorii uriașe și mari fără a oferi avantajele promise, haideți să răspundem nevoilor enorme de infrastructură din întreaga lume prin investiții transparente – proiecte de înaltă calitate care protejează drepturile lucrătorilor și mediul înconjurător – orientate către nevoile comunităților pe care le deservesc”, a adăugat Biden într-un discurs focusat pe problemele cauzate de agresivitatea militară și energetică a Rusiei.\n\nIohannis a pledat la ONU pentru investiții în centrale nucleare\n\nTot în cadrul ONU, președintele Klaus Iohannis a pledat pentru investiții strategice în energie nucleară în scopul independenței securității energetice.\n\nLiderii țărilor G7 au lansat Parteneriatul pentru infrastructura globală și investiții (PGII), menit să contrabalanseze inițiativa Belt and Road a Chinei."
}