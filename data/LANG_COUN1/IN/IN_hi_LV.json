{
    "गोल्डन ब्वॉय नीरज चोपड़ा एक और इतिहास रचने से बस एक कदम दूर": "90 मीटर मार्क पार करना होगा लक्ष्य\n\nओलंपिक के बाद उन्होंने जिस भी टूर्नामेंट में हिस्सा लिया है वहां शीर्ष दो में जगह बनाने में सफल रहे हैं। नीरज पहले भी दो बार डायमंड लीग फाइनल्स में पहुंचे हैं, लेकिन 2017 में वे सातवें और 2018 में चौथे स्थान पर रहे थे। इस बार नीरज के पास 90 मीटर मार्क हासिल कर स्वर्ण पदक जीतने का मौका है। अगर नीरज यहां पदक जीतते हैं तो वे ऐसा करने वाले पहले भारतीय एथलीट होंगे।\n\nसुनहरा मौका\n\nनीरज शानदार फाॅर्म में चल रहे हैं। विश्व एथलेटिक्स चैंपियनशिप के दौरान उन्हें चोट लगी थी, जिसके कारण वे बर्मिंघम राष्ट्रमंडल खेलों में अपने खिताब का बचाव करने नहीं उतर पाए थे। लेकिन फिर नीरज ने लुसाने डायमंड लीग में स्वर्ण पदक जीत अपनी फिटनेस साबित की थी। अब नीरज के पास डायमंड लीग फाइनल्स में भी स्वर्ण पदक जीतने का सुनहरा मौका होगा।\n\n\n\nइस सीजन के प्रदर्शन पर नजर...\n\n- पावो नूर्मी गेम्स: 89.30 मी, रजत\n\n- कुओर्तेन गेम्स: 86.69 मी, स्वर्ण\n\n- स्टॉकहोम डायमंड लीग: 89.94 मी, रजत\n\n- विश्व चैंपियनशिप: 88.13 मी, रजत\n\n- लुसाने डायमंड लीग: 89.08 मी, स्वर्ण\n\n\n\nफाइनल में उतरेंगे ये टॉप 6 जेवलिन थ्रोअर\n\nएथलीट देश सीजन बेस्ट\n\nजैकब वेडलेक चेक गणराज्य 90.88 मी\n\nनीरज चोपड़ा भारत 89.94 मी\n\nजूलियन वेबर जर्मनी 89.54 मी\n\nकर्टिस थॉम्पसन अमरीका 87.70 मी\n\nलिएंड्रो रामोस पुर्तगाल 84.78 मी\n\nपैट्रिक गेलम्स लात्विया 83.65 मी",
    "यूक्रेन युद्ध: रूस छोड़कर भाग रहे नागरिक, आख़िर उन्हें किस बात का डर सता रहा है": "यूक्रेन युद्ध: रूस छोड़कर भाग रहे नागरिक, आख़िर उन्हें किस बात का डर सता रहा है\n\nओलेसा गेरासिमेन्को, लीज़ा फ़ॉट\n\nबीबीसी संवाददाता, रूसी सेवा\n\n23 सितंबर 2022\n\nइमेज स्रोत, Getty Images इमेज कैप्शन, पुतिन के आदेश का विरोध कर रहे कम से कम 1300 लोगों को अब तक गिरफ्तार किया गया है\n\nयूक्रेन के ख़िलाफ़ जारी युद्ध में शामिल होने के लिए तीन लाख लोगों को बुलाने के रूसी राष्ट्रपति के फ़ैसले से रूस के कई लोग नाराज़ हैं.\n\nराष्ट्रपति व्लादिमीर पुतिन के इस फ़ैसले के बाद रूस के कई नागरिक देश छोड़कर भाग रहे हैं. देश की सीमा पर कई जगहों पर लंबी-लंबी कतारें देखी जा रही हैं. सड़कों पर भारी ट्रैफिक है. लोग अपना ज़रूरी सामान समेटकर देश से निकलना चाहते हैं.\n\nराष्ट्रपति की घोषणा से पहले रूसी नागरिकों को अंदाज़ा नहीं था कि उनके लिए यूक्रेन युद्ध में जाने की संभावना बन सकती है.\n\nदेश में लोग चर्चा कर रहे हैं कि अब आगे क्या होगा. लोग ये योजना बना रहे हैं कि युद्ध के मैदान में जाने से बचने के लिए वो क्या-क्या रास्ते अपना सकते हैं.\n\nपुतिन के फ़ैसले को लेकर हो रहे विरोध के बीच रूसी सक्षा मंत्रालय ने शुक्रवार को कहा है कि आईटी क्षेत्र में काम करने वाले, बैंकर्स और सरकारी मीडिया में काम करने वालों पर रूसी सरकार का ये एलान लागू नहीं होगा. हालांकि इसके लिए कंपनियों को सूची बना कर सरकार को सौंपनी होगी.\n\nइमेज स्रोत, Reuters इमेज कैप्शन, राष्ट्रपति की घोषणा के बाद सेंट पीटर्सबर्ग में लोगों ने विरोध प्रदर्शन किए हैं\n\nरूसी राष्ट्रपति व्लादिमीर पुतिन ने क्या किया एलान?\n\nतीन लाख लोगों को सेना में लामबंद किया जाएगा. ये वो लोग होंगे जिन्हें पहले से सेना का अनुभव है.\n\nरूस के क़ब्ज़े वाले इलाक़ों के लोगों की सुरक्षा और अखंडता के लिए यह क़दम ज़रूरी.\n\nएक अनुमान के मुताबिक़, रूस में 20 लाख मिलिटरी रिज़र्विस्ट हैं. ये वो लोग हैं जिन्होंने अनिवार्य सैन्य सेवा के तहत मिलिट्री ट्रेनिंग ली है.\n\nसेंट पीटर्सबर्ग में एक दफ़्तर में काम करने वाले 28 साल के दिमित्री कहते हैं, \"स्थिति 1980 के साइंस फ़िक्शन फ़िल्म की तरह है. सच कहूं तो ये सब डराने वाला है.\"\n\nदिमित्री कहते हैं कि दफ़्तर में लोग काम पर ध्यान नहीं लगा पा रहे हैं, वो अपने मोबाइल फ़ोन, टीवी या कंप्यूटर देख रहे हैं कि इस बारे में क्या कहा जा रहा है.\n\nवो कहते हैं कि ऑफ़िस में लंच ब्रेक के बाद उन्होंने आधे दिन की छुट्टी ली और रूसी मुद्रा रूबल को एक्सचेंज कर अमेरिकी डॉलर लेकर आए.\n\nकुछ दिनों पहले दिमित्री ने युद्ध का विरोध करने वाली एक रैली में हिस्सा लिया था जिसके बाद पुलिस के अधिकारी उनके घर आए थे. इस घटना के बाद उन्होंने ये सोच कर अपना घर बदल दिया कि अधिकारियों के लिए उन्हें तलाशना आसान नहीं होगा.\n\nवो कहते हैं, \"मुझे नहीं पता कि अब मैं आगे क्या करूंगा. क्या मैं देश से बाहर जाने वाली कोई फ़्लाइट ले लूं या फिर कुछ और दिन देश में रह कर हालात का जायज़ा लूं. क्या पता युद्धविरोधी रैली में शामिल होने के लिए अधिकारी मुझे ढूंढते हुए मुझ तक पहुंच जाएं.\"\n\nइमेज स्रोत, Reuters\n\nसर्गेई (बदला हुआ नाम) उन लोगों में हैं जिन्हें युद्ध में जाने का बुलावा आया है. 26 साल के पीएचडी स्टूडेंट और एक जानीमानी रूसी यूनिवर्सिटी में लेक्चरर सर्गेई (बदला हुआ नाम) उस वक्त हैरान रह गए जब सादे कपड़ों में आए दो लोगों ने उनसे सेना के कागज़ात पर हस्ताक्षर करने को कहा.\n\nबीबीसी के पास इन कागज़ात की एक कॉपी है जिनमें सर्गेई को गुरुवार को एक ड्राफ़्ट सेंटर पहुंचने को कहा गया है.\n\nराष्ट्रपति पुतिन ने अपने भाषण में कहा था कि सिर्फ़ उन्हीं लोगों को बुलाया जाएगा जो या तो पहले सेना में रहे हों या फिर जिसके पास स्पेशल स्किल हैं और युद्ध का अनुभव है.\n\nलेकिन सर्गेई के पास ऐसा कोई अनुभव नहीं है. उनके सौतेले पिता इस बात से परेशान हैं क्योंकि इस सरकारी आदेश को मानने से इनकार करना अपराध माना जाएगा.\n\nउनके सौतेले पिता एक सरकारी तेल कंपनी में काम करते हैं. पुतिन के भाषण के बाद उनकी कंपनी ने उनसे सेना में जाने के लिए क़ानूनी छूट की मांग की.\n\nयुद्ध से पहले रूस और यूक्रेन के सेना की स्थिति\n\nयूक्रेन के पास कुल सैनिक - 1,096,600\n\nऐक्टिव सैनिक- 196,600, रिज़र्व सैनिक- 900,000\n\nरूस के पास कुल सैनिक - 2,900,000\n\nऐक्टिव सैनिक- 900,000, रिज़र्व सैनिक- 2,000,000\n\n(रिज़र्व सैनिक में वो लोग भी शामिल हैं जो बीते पांच सालों में सेना में काम कर चुके हैं.)सूत्र- मिलिटरी बैलेंस 2022\n\nइमेज कैप्शन, सर्गेई से इस ड्राफ़्ट पर हस्ताक्षर कराए गए हैं\n\nसीमा पर लंबी-लंबी कतारें?\n\nदरअसल, रूसी राष्ट्रपति व्लादिमीर पुतिन ने इसी सप्ताह बुधवार (21 सितंबर 2022) को आंशिक सैन्य लामबंदी की घोषणा की थी जिसकी वजह से क़रीब तीन लाख लोगों को युद्ध के लिए बुलाया जा सकता है. बहुत से लोग इससे बचना चाहते हैं और देश से बाहर निकल रहे हैं.\n\nहालांकि रूस के राष्ट्रपति कार्यालय क्रेमलिन का कहना है कि नागरिकों के देश छोड़कर भागने की बात को बढ़ा-चढ़ा कर कहा जा रहा है.\n\nलेकिन जॉर्जिया से सटी रूस की सीमा पर वाहनों की कई किलोमीटर लंबी कतार देखी जा सकती है. इनमें वो पुरुष भी हैं जो युद्ध नहीं लड़ना चाहते और देश से भाग रहे हैं.\n\nइनमें से कुछ लोग कारों की लंबी लाइन से बचने के लिए साइकिल से बॉर्डर तक पहुंच रहे हैं और पैदल सीमा पार करने पर लगे प्रतिबंध से भी बचने की कोशिश रहे हैं.\n\nसीमा पर खड़े एक शख़्स ने नाम न छापने की शर्त पर बीबीसी संवाददाता नीना अक्मेटली को बताया कि वो गुरुवार को स्थानीय समयानुसार सुबह नौ बजे से इंतज़ार में थे और आख़िरकार देर शाम सीमा पार कर पाए.\n\nइमेज स्रोत, EPA\n\nएक अन्य शख़्स ने बताया कि 12 घंटे इंतज़ार के बाद वो सीमा पार करने में कामयाब रहे. उन्होंने बताया कि वो सरकार की घोषणा के बाद इसलिए रूस छोड़कर जा रहे हैं ताकि अपनी पढ़ाई पूरी कर सकें.\n\nजॉर्जिया उन कुछ देशों में से एक है जहां रूसी नागरिकों को बिना वीज़ा प्रवेश मिलता है. वहीं रूस से 1,300 किलोमीटर लंबी सीमा साझा करने वाले फ़िनलैंड में रूसी नागरिकों को प्रवेश के लिए वीज़ा की ज़रूरत पड़ती है. वहां भी रातोंरात ट्रैफ़िक बढ़ने की जानकारी मिली है, हालांकि कहा गया है कि स्थिति क़ाबू में है.\n\nइनके अलावा इस्तांबुल, बेलग्रेड, दुबई की हवाई टिकटों के दाम भी अचानक बढ़ गए हैं. पुतिन की ओर से घोषणा किए जाने के कुछ ही घंटों बाद कुछ रास्तों पर तो सभी टिकटें बिक चुकी हैं. तुर्की की मीडिया के मुताबिक़ रूस से वन-वे टिकट की बिक्री में अचानक उछाल देखा गया जबकि बिना-वीज़ा वाली जगहों के लिए टिकटों की क़ीमत एक हज़ार यूरो तक मिल रही थी.\n\nजर्मनी की गृह मंत्री नैन्सी फेज़र ने गुरुवार को इस बात के संकेत दिए हैं कि रूस के मौजूदा हालात से भागने वालों को जर्मनी में शरण मिल सकती है. हालांकि लिथुआनिया, लात्विया, एस्टोनिया और चेक गणराज्य ने रूस से आने वालों को शरण देने से इनकार कर दिया है.\n\nरूस यूक्रेन युद्ध अब किस मोड़ पर\n\nरूस ने 24 फरवरी 2022 को यूक्रेन के ख़िलाफ़ युद्ध छेड़ दिया था.\n\nरूस इसे विशेष सैन्य अभियान कहता रहा है.\n\n13 सितंबर को यूक्रेनी राष्ट्रपति ने दावा किया कि यूक्रेनी सेना रूसी सेना के क़ब्ज़े वाली कई जगहों को वापस छुड़ाने में कामयाब रही है.\n\nयूक्रेनी राष्ट्रपति वोलोदिमीर ज़ेलेन्स्की ने कहा कि उनकी सेना ने छह हज़ार वर्ग किलोमीटर की ज़मीन को रूसी क़ब्ज़े से छुड़ा लिया है. हालांकि बीबीसी इन आंकड़ों की स्वतंत्र पुष्टि नहीं करती.\n\nयूक्रेन देश के पूर्वी हिस्से में तेज़ी से जवाबी आक्रमण कर रहा है.\n\nकुछ दिनों पहले अमेरिका ने यूक्रेन के लिए 2.7 अरब डॉलर की ताज़ा आर्थिक मदद को मंज़ूर किया है. इसमें से 67.5 करोड़ डॉलर की मदद हथियारों के लिए दी जाएगी.\n\nइमेज स्रोत, RFE/RL's Georgian Service इमेज कैप्शन, जॉर्जिया सीमा पर कई किलोमीटर लंबी वाहनों की कतार देखी जा सकती है\n\nरूसी सरकार की घोषणा का हो रहा विरोध\n\nरूसी सरकार की घोषणा के बाद रूस के कई शहरों में लोग इसके ख़िलाफ़ विरोध प्रदर्शन कर रहे हैं. मंगलवार को मॉस्को और सेंट पीटर्सबर्ग में विरोध प्रदर्शन हुआ. इस दौरान कम से कम 1300 लोगों को गिरफ्तार किया गया है.\n\nरूस से आ रही रिपोर्ट्स के अनुसार, विरोध कर रहे जिन लोगों को हिरासत में लिया गया उनसे पुलिस थाने में ही युद्ध में जाने के लिए तैयार किए गए ड्राफ्ट कागज़ातों पर हस्ताक्षर करा लिए गए.\n\nरूसी राष्ट्रपति के प्रवक्ता दिमित्री पेस्कोव से जब इस बारे में सवाल किया गया तो उन्होंने कहा कि ये क़ानून के ख़िलाफ़ नहीं है.\n\nहालांकि यूक्रेन के राष्ट्रपति वोलोदिमीर ज़ेलेंस्की ने गुरुवार को रूसी नागरिकों से अपील की है वो लामबंद होने से बचें.\n\nयुद्ध में मारे गए रूसी सैनिकों का ज़िक्र करते हुए ज़ेलेंस्की ने कहा, \"आप और मौतें चाहते हैं? नहीं? तो विरोध करिए और लड़िए. देश छोड़कर भाग जाइए या फिर यूक्रेन की क़ैद में आत्मसमर्पण कर दीजिए.\"\n\nप्लेबैक आपके उपकरण पर नहीं हो पा रहा वीडियो कैप्शन, रूस के अंदर यूक्रेन युद्ध और पुतिन के ख़िलाफ़ प्रदर्शन\n\nरूस में सैन्य लामबंदी की प्रक्रिया अप्रत्याशित रूप से मज़बूत हो रही है.\n\nइस पूरे मामले पर यूके के रक्षा मंत्रालय ने कहा है कि \"रूसी नागरिकों के कुछ हलकों में इस सरकारी घोषणा का कड़ा विरोध किया जा रहा है. युद्ध के लिए लड़ाकों की व्यवस्था करने की कोशिश में पुतिन बड़ा राजनीतिक जोख़िम ले रहे हैं. सरकार की ये कोशिश प्रभावी तरीके से ये बताती है कि रूस के पास यूक्रेन में ख़ुद से आगे आकर लड़ने वाले लोगों की संख्या कम हो रही है.\"\n\nख़ुफ़िया रक्षा सूत्रों से मिली जानकारी के अनुसार, अगर रूसी सरकार की ये मुहिम कामयाब हो जाती है तब भी लोगों को युद्ध के लिए तैयार कर उन्हें ज़मीन पर उतारने में कई महीनों का वक्त लग सकता है.\n\nइधर रूस के भीतर ऐसी अटकलें लगाई जा रही हैं कि तय संख्या से कहीं अधिक लोगों को युद्ध में भेजा जा सकता है.\n\nयुद्ध शुरू होने के बाद मीडिया पर लगाम लगाने की कोशिशों के बीच स्वतंत्र अख़बार नोवाया गैजेट ने हाल में अपना काम यूरोप में शिफ्ट कर लिया है. अख़बार के अनुसार पुतिन ने जो आदेश जारी किया है उसमे एक और पैराग्राफ़ है, जिसे अभी तक सीक्रेट रखा गया है.",
    "यूएस ओपन : विश्व नंबर 1 ईगा स्वियातेक की जीत, विम्बल्डन चैंपियन रिबाकिना पहले दौर में हारीं": "साल के आखिरी ग्रैंड स्लैम यूएस ओपन के महिला सिंगल्स मुकाबलों में विश्व नंबर 1 ईगा स्वियातेक ने पहले दौर में जीत दर्ज कर ली है। 21 साल की ईगा ने पहले दौर में इटली की जैसमिन पाओलिनी के खिलाफ आसानी से 6-3, 6-0 से जीत दर्ज की। इस साल 4 WTA 1000 टाइटल के साथ ही फ्रेंच ओपन जीतने वाली ईगा यूएस ओपन की प्रबल दावेदार हैं। विम्बल्डन में तीसरे दौर में बाहर हुई ईगा फ्रेंच ओपन के बाद से ही कोई खिताब नहीं जीत पाई हैं।\n\nwta @WTA\n\n\n\ngets her Bringing the heat early @iga_swiatek gets her #USOpen campaign up and running with a 6-3, 6-0 win over Paolini! Bringing the heat early ♨️@iga_swiatek gets her #USOpen campaign up and running with a 6-3, 6-0 win over Paolini! https://t.co/iZpcBN9Wzm\n\nदूसरे दौर में ईगा का मुकाबला अमेरिका की स्लोन स्टीफन्स से होगा। स्लोन साल 2017 में यूएस ओपन जीतने में कामयाब रही थीं। पहले दौर में स्लोन ने कड़े मुकाबले में बेल्जियम की ग्रीट मिनेन के ऊपर 1-6, 6-3, 6-3 से जीत दर्ज की।\n\nईगा के अलावा 8वीं सीड अमेरिकी जेसिका पेगुला ने पहले दौर का मैच जीत लिया। पेगुला ने स्विट्जरलैंड की विक्टोरिया गोल्बिच के खिलाफ 6-2, 6-2 से मैच जीता। छठी सीड बेलारूस की आर्यना सबालेंका, 9वीं सीड स्पेन की गार्बाइन मुगुरुजा और पिछली बार की उपविजेता 14वीं वरीयता प्राप्त कनाडा की लेयला फर्नान्डिज को भी पहले दौर में विजय मिली।\n\nविम्बल्डन 2022 चैंपियन रिबाकिना को सीधे सेटों में हारकर बाहर होना पड़ा\n\nदिन के सबसे बड़े उलटफेर में कजाकिस्तान की एलिना रिबाकिना पहले दौर में हारकर बाहर हो गईं। रिबाकिना ने जुलाई 2022 में विम्बल्डन का महिला सिंगल्स खिताब जीता था। लेकिन यूएस ओपन के पहले ही दौर में 25वीं सीड रिबाकिना विश्व नंबर 131 फ्रांस की क्लारा बुरेल से 6-4, 6-4 से हार गईं। दिन के एक और उलटफेर में 16वीं सीड लात्विया की येलेना ओस्तापेंको पहले दौर में मात खाने को मजबूर हुईं।\n\nUS Open Tennis @usopen 3x #USOpen finalist Victoria Azarenka battles past qualifier Ashlyn Krueger in three sets. 3x #USOpen finalist Victoria Azarenka battles past qualifier Ashlyn Krueger in three sets. https://t.co/ERKWeeBATi\n\n3 बार की उपविजेता ( 2012, 2013, 2020) विक्टोरिया अजारेंका ने दूसरे दौर में प्रवेश किया। 26वीं वरीयता प्राप्त अजारेंका ने पहले दौर में अमेरिका की ऐश्लीन क्रूगर को 6-1, 4-6, 6-2 से हराया। चौथी सीड पॉला बडोसा ने पहले दौर में यूक्रेन की लेसिया सुरेंको को 3-6, 7-6, 6-3 से मात देकर दूसरे दौर में स्थान पक्का किया। यूएस ओपन के दूसरे दिन गत महिला सिंगल्स विजेता एम्मा रदुकानू हारकर, 2018 और 2020 की विजेता नेओमी ओसाका हारकर बाहर हो गईं।\n\nLIVE POLL Q. 0 votes so far",
    "जर्मनी के बाद अब यूरोपीयन यूनियन ने भी दी यूक्रेन को बड़ी आर्थिक मदद, जानें- किस काम आएगी ये राशि": "जर्मनी के बाद अब यूरोपीयन यूनियन ने भी दी यूक्रेन को बड़ी आर्थिक मदद, जानें- किस काम आएगी ये राशि\n\nजर्मनी के बाद यूरोपीयन यूनियन ने भी यूक्रेन को आर्थिक मदद के रूप में 50 करोड़ यूरो की मदद दी है। ये राशि खासतौर पर यूक्रेन में बेघर हुए लोगों शिक्षा और कृषि की हालत सुधारने पर खर्च किए जाएंगे।\n\nब्रसेल्‍स (एजेंसी)। जर्मनी के बाद अब यूरोपीयन यूनियन भी यूक्रेन को 50 करोड़ यूरो की आर्थिक मदद देगा। इसको लेकर यूक्रेन और ईयू के बीच में डील हो गई है। ये राशि युद्ध से प्रभावित लोगों के घर बनाने, उनकी शिक्षा और कृषि पर खर्च किए जाएंगे। ब्रसेल्‍स में ईयू और यूक्रेन के पीएम के बीच हुई बातचीत के बाद ये डील हुई है। यूक्रेन के पीएम Denys Shmygal यूक्रेन एसोसिएशन काउंसिल के सदस्‍यों के साथ ब्रसेल्‍स पहुंचे हुए हैं।\n\nजर्मनी से मिली है आर्थिक मदद\n\nगौरतलब है कि जर्मनी ने भी दो दिन पहले ही यूकेन को 20 करोड़ यूरो की मदद दी है। यूक्रेन को रूस से 7 माह से जारी युद्ध में जबरदस्‍त नुकसान उठाना पड़ा है। यूक्रेन के करीब 20 लाख लोगों को अपना घर छोड़कर दूसरे देशों में शरण लेनी पड़ी है। इतना ही नहीं युद्ध प्रभावित इलाकों में हजारों रिहायशी इमारतें, स्‍कूल, कालेज, दफ्तर और अस्‍पताल तक रूस के हमलों की भेंट चढ़ चुके हैं। यूक्रेन के राष्‍ट्रपति लगातार अमेरिका, कनाडा और दूसरे यूरोपीय देशों से भारी और अत्‍याधुनिक हथियारों की मांग कर रहे हैं, जिससे रूस को हराया जा सके।\n\nइस काम आई ये राशि\n\nफंड को जारी करने के बाद ईयू की तरफ से कहा गया है कि इस राशि से बेघर हुए लोगों को छत दिलाने, बच्‍चों और युवाओं को शिक्षा दिलाने में मदद मिल सकेगी। ईयू ने ये भी कहा है कि इस मदद से युद्ध से पिछड़े कृषि सेक्‍टर को भी दोबारा पटरी पर लाया जा सकेगा। इससे पहले यूरोपीयन यूनियन ने अप्रैल में यूक्रेन को आर्थिक मदद मुहैया करवाई थी। इसके अलावा यूक्रेन हाईटेक ट्रेनिंग और इंडस्‍ट्री के लिए ईयू की डिजीटल इकनामी के लिए भी एप्‍लाई कर सकता है। यूक्रेन पर रूस के हमले के बाद सोमवार को पहली बार ईयू और यूक्रेन ऐसोसिएशन काउंसिल के के बीच बैठक हुई थी।\n\nयूक्रेन को ईयू की सदस्‍यता\n\nब्रसेल्‍स में हुई बैइक का नेतृत्‍व ईयू के विदेश नीति के प्रमुख जोसेफ बोरेल ने किया था। इमसें ईयू के एललार्जमेंट कमीशनर ओलिवर वरहेली ने भी हिस्‍सा लिया था। इसमें ईयू के नए सदस्‍य के रूप में यूक्रेन को सदस्‍यता दिए जाने पर भी विचार किया गया। हालांकि इसमें अभी करीब एक साल का समय और लग सकता है। ईयू ने ये भी कहा कि कीव को रूस से जीतने के लिए नए और अत्‍याधुनिक हथियार दिए जाने चाहिए। साथ ही इसमें रूस पर प्रतिबंधों को और अधिक कड़ा करने की भी बात कही गई।\n\nईयू में शामिल है ये 27 देश\n\nगौरतलब है कि यूक्रेन ईयू का सदस्‍य नहीं है। ईयू में फिलहाल 27 देश शामिल हैं। इनके नाम आस्ट्रिया, बेल्जियम, बुल्‍गारिया, क्रोएशिया, साइप्रस, चेकिया, डेनमार्क, स्‍तोनिया, फिनलैंड, फ्रांस, जर्मनी, ग्रीस,,हंगरी, आयरलैंड, इटली, लात्विया, लिथुवानिया, लग्‍जमबर्ग, माल्‍टा, नीदरलैंड, स्‍वीडन, स्‍पेन, स्‍लोवानिया, स्‍लोवाकिया, रोमानिया, पुर्तगाल और पौलेंड है।\n\nसबसे ज्‍वलंत मुद्दा\n\nइस बैठक में यूरोप के सामने सबसे बड़ी समस्‍या के रूप मे आने वाले एनर्जी क्राइसेस पर भी चर्चा हुई। ईयू ने कहा कि ये मौजूदा समय का सबसे ज्‍वलंत मुद्दा है। यूक्रेन के पीएम ने कहा है कि ब्रसेल्‍स में उनका ईयू अधिकारियों ने सम्‍मान किया। आपको बता दें कि यूक्रेन के पास समूचे यूरोप को एनर्जी क्राइसेस से उबार लेने का जरिया है। उसके पास जमीन के नीचे गैस का अपार भंडार है। इससे वो एनर्जी मार्केट में रूस को भी सीधी टक्‍कर दे सकता है।\n\nये भी पढ़ें:-\n\nयूरोप में रूस की गैस सप्‍लाई हुई बंद तो जर्मनी को अपने न्‍यूक्लियर प्‍लांट्स के लिए मजबूरन उठाना पड़ा ये कदम\n\nShireen Abu Akleh: जानें- कौन थी शिरीन, जिसकी मौत पर चार माह बाद भी मचा हैं हंगामा, क्‍या है इजरायल आर्मी की फाइनल रिपोर्ट\n\nLiz Truss Challenges: ब्रिटेन की नई पीएम लिज ट्रस के लिए आसान नहीं होगी राह, कई चुनौतियों से पाना होगा पार",
    "विक्रांत के भारतीय नौसेना में शामिल होने से चीन का डरना तय, जानें- ड्रैगन की नेवी के पास कितने हैं एयरक्राफ्ट केरियर": "नई दिल्‍ली (आनलाइन डेस्‍क)। भारत के पास दो विमान वाहक पोत होने की चिंता चीन को भी होनी तय है। हालांकि चीन के पास तीन एयरक्राफ्ट केरियर मौजूद हैं। इनमें से एक को वो ट्रेनिंग शिप के लिए इस्‍तेमाल करता है। फिलहाल में तीनों ही आपरेशन और एक्टिव सर्विस में हैं।\n\nचीन के बढ़ते खतरे को देखते हुए भारत भी अपनी समुद्री सीमाओं की सुरक्षा और अंतरराष्‍ट्रीय समुद्र में चीन पर नजर रखने के लिए कदम आगे बढ़ा चुका है। भारत के पास मौजूदा समय में दो एयरक्राफ्ट केरियर हैं, लेकिन जल्‍द ही भारत के पास भी तीन एयरक्राफ्ट केरियर हो जाएंगे। तीसरे एयरक्राफ्ट केरियर का काम बड़ी तेजी से चल रहा है। ऐसे में चीन के एयरक्राफ्ट केरियर पर भी नजर डालनी बेहद जरूरी है। आइये जानते हैं इनके बारे में:-\n\nचीन के पास मौजूदा समय में तीन एयरक्राफ्ट केरियर हैं। इनका नाम Liaoning, Shandong और Fujian है।Lliaoning काफी पुराना एयरक्राफ्ट केरियर है, जिसका निर्माण पूर्व सोवियत संघ के लात्विया में किया गया था। सोवियत संघ के विघटन के बाद इस आधे अधूरे शिप को यूक्रेन बेच दिया गया था। बाद में इसको चीन को बेचा गया। फिलहाल ये शिप केवल ट्रेनिंग के लिए ही इस्‍तेमाल किया जाता है।\n\nकीव क्‍लास का ये एयरक्राफ्ट केरियर टाइप 002 का है। चीन के पास आने से पहले इसका नाम Veryag हुआ करता था। दिसंबर 1988 में इसको लान्‍च किया गया था। 1998 में इसको चीन को बेचा गया और वर्ष 2002 में इसको चीन की नौसेना में शामिल किया गया था। बाद में इसमें इसमें कई बड़े बदलाव किए गए और सितंबर 2012 से ये फिर नौसेना को सौंपा गया। तब से ये एक्टिव सर्विस में है।\n\n61 हजार टन वजनी एयरक्राफ्ट केरियर\n\n43 हजार टन का ये एयरक्राफ्ट केरियर पूरी तरह से लोड होने के बाद करीब 61 हजार टन का हो जाता है। इसकी लंबाई करीब 1005 फीट है और चौड़ाई करीब 885 फीट। स्‍टीम इंजन से चलने वाले इस एयरक्राफ्ट केरियर को अलग अलग टरबाइन से ताकत मिलती है। ये एयरक्राफ्ट केरियर 59 किमी प्रतिघंटा की स्‍पीड से चल सकता है। इस स्‍पीड से ये एक बार में 7130 किमी की दूरी तय कर सकता है और एक बार में समुद्र में करीब 45 दिनों तक रह सकता है। इस पर एक बार में 1960 क्रू मैंबर्स के अलावा 626 एयर ग्रुप मौजूद रहता है।\n\nShandong चीन का दूसरा एयरक्राफ्ट केरियर है जिसको 26 अप्रैल 2017 को लान्‍च किया गया था। ये\n\nएयरक्राफ्ट केरियर पूरी तरह से देश में ही तैयार किया गया है। ये टाइप 002 का एयरक्राफ्ट केरियर है। नाटो में इसका नाम Kuznetsov Mod. है। इसका डालियान शिपबिल्डिंग इंडस्‍ट्री ने तैयार किया है, जहां पर इससे पहले liaoning में बड़े बदलाव किए गए थे। इसकी शुरुआत मार्च 2015 में हुई थी और अप्रैल 2017 में इसको लान्‍च भी कर दिया गया।\n\nइसके बाद सभी ट्रायल पूरे कर लेने के बाद 17 दिसंबर 2019 को इसको पीएलए नौसेना में शामिल किया गया था। करीब 70 हजार टन वजनी इस जहाज की लंबाई 1000 फीट है। ये 57 किमी प्रतिघंटे की रफ्तार से चल सकता है। इस पर एक बार में 36 फाइटर जेट मौजूद रह सकते हैं। इसके अलावा इसमें 18 सेल मिसाइल सिस्‍टम और 1130 सीआईडब्‍ल्‍यूएस 300 एमएम की बैरल गन लगी है।\n\nFujian चीन का तीसरा और टाइप 003 एयरक्राफ्ट केरियर है। इसको 17 जून 2022 को लान्‍च किया गया था। ये देश का पहला स्‍वदेशी तकनीक और डिजाइन से निर्मित एयरक्राफ्ट करियर है। इसमें CATOBAR (catapult assisted take off but arrested recovery) सिस्‍टम लगा हुआ है।\n\nइसको जियांगनन शिपयार्ड में तैयार किया गया है। 70 हजार टन वजनी ये एयरक्राफ्ट 1036 फीट लंबा है। पूरी तरह से लोड होने के बाद इसका वजन करीब 80 हजार टन हो जाता है। इसमें लगे स्‍टीम टर्बाइन, 8 बायलर, 4 शाफ्ट से इसको करीब 2.20 लाख हार्सपावर की शक्ति मिलती है। ग्‍लोबल टाइम्‍स की रिपोर्ट के मुताबिक इस एयरक्राफ्ट केरियर पर फिक्‍स्‍ड विंग्‍स वाले अवाक्‍स सिस्‍टम से लैस बड़े विमान भी उतारे जा सकते हैं।\n\nअब समुद्र पर राज करेंगे विक्रांत और विक्रमादित्‍य, चीन की होगी बोलती बंद तो हिंद, अरब और बंगाल की खाड़ी बनेगी अभद्य\n\nजानिए आखिर क्‍या है विक्रांत का आदर्श वाक्‍य और क्‍या है इसका अर्थ, दुश्‍मन को थर्राने में भारत की बना बड़ी ताकत"
}