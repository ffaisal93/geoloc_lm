{
    "Przed mundialem Senegal potwierdza siłę": "Przed mundialem Senegal potwierdza siłę\n\nPrzygotowująca się do finałów mistrzostw świata reprezentacja Senegalu pokonała Boliwię 2:0. Wynik gry został ustalony już do przerwy.\n\nGetty Images / Catherine Ivill/Getty Images / Kibice Senegalu na MŚ w Rosji\n\nSobotnim rywalem Senegalu była Boliwia, która na mundial po raz kolejny nie zakwalifikowała się.\n\nW spotkaniu Lwy Terangi szybko ustawiły sobie rywala. W 4. minucie Boulaye Dia otworzył wynik gry.\n\nBoliwijczycy po straconym golu nie byli w stanie odpowiedzieć. Na minutę przed przerwą Senegal zdobył drugą bramkę. Sadio Mane wykorzystał rzut karny. Po zmianie stron bramki już nie padły.\n\nBoliwia - Senegal 0:2 (0:2)\n\n0:1 - Boulaye Dia 4'\n\n0:2 - Sadio Mane (k.) 44'\n\nCzytaj także:\n\nLiga Narodów. Kolejne dwa zespoły z awansem\n\nStatystyka wstydu dla Anglików. Są na równi z... San Marino\n\nSenegal podczas mistrzostw świata wyjdzie z grupy? Tak Nie zagłosuj, jeśli chcesz zobaczyć wyniki\n\nPolub Piłkę Nożną na Facebooku\n\nZgłoś błąd",
    "Senegal. Wizyta w szkole dla dziewcząt i sierocińcu": "Para Prezydencka w czwartek przebywa z wizytą w Republice Senegalu. Agata Kornhauser–Duda udała się do szkoły Foyer Maria Goretti oraz sierocińca Pouponniere de Dakar prowadzonych przez siostry franciszkanki misjonarki Maryi.\n\nSzkoła Foyer Maria Goretti jest ośrodkiem zawodowym dla młodych kobiet mającym za zadanie wyrównywanie szans. Jak mówią siostry, ich pragnieniem jest sprawić, by każdy miał takie możliwości, jakich chcielibyśmy dla siebie samych, dla naszych bliskich i znajomych. Dziewczęta zaprezentowały program artystyczny ilustrujący bogactwo senegalskiej kultury.\n\nW placówce uczą się dziewczęta w wieku 17–23 lat. To mieszkanki wsi, ubogich dzielnic Dakaru, córki imigrantów zarobkowych z Gwinei Bissau. Nauka u sióstr to dla nich olbrzymia szansa na przyszłość, a świadectwo ukończenia Foyer to praktycznie przepustka do znalezienia pracodawcy. Podczas rozmów z siostrami i uczennicami Pierwsza Dama stwierdziła, że jest bardzo wdzięczna za możliwość rozwoju ofiarowywaną młodym dziewczętom. Akcentowała, że jako nauczycielka wie, że szkoła jest nie tylko miejscem nauki i rozwoju, ale też nawiązywania relacji, dzięki którym w przyszłości dziewczęta będą mogły liczyć na siebie wzajemne. Wyraziła radość, że placówka tak doskonale działa na rzecz wzmacniania społecznej roli kobiet. Przypomniała o wizycie Jana Pawła II w Senegalu sprzed trzydziestu lat i przytoczyła wcześniejsze słowa Ojca Świętego wypowiedziane na Jasnej Górze, a przypomniane na Westerplatte: „Musicie od siebie wymagać, nawet gdyby inni od Was nie wymagali”.\n\nSzkoła została zgłoszona do konkursu „Polska pomoc rozwojowa 2019” organizowanego przez polskie Ministerstwo Spraw Zagranicznych. Komisja przyznała placówce dwuletni grant, a z otrzymanych środków wyremontowano całą szkołę, wyposażono kuchnię, sale zajęć i pokoje uczennic. Zakupiono także komputery, pomoce naukowe, maszyny do szycia, profesjonalne hafciarki oraz książki do szkolnej biblioteki w tym niezbędne podręczniki i lektury. Na szkolnym parkingu pojawił się też nowy samochód, bo do tej pory Foyer nie dysponowało żadnym środkiem transportu.\n\nSiostry opowiedziały o szkoleniach z zakresu zarządzania małymi projektami, podstaw budżetu i księgowości, a także zajęciach praktycznych, w ramach których kursantki tworzą swoją markę i wchodzą pod jej szyldem na lokalny rynek pracy. Pierwsza Dama zwiedziła pracownię, w której uczennice szyją ubrania, torby, fartuchy. Miejsce nie tylko realizuje swoją podstawową funkcję, ale także przyciąga potencjalnych klientów. Dzieła krawieckie można nabyć w nowo wybudowanym na terenie szkoły butiku-kawiarence, który także odwiedziła Pierwsza Dama. Rozmawiała z wychowankami, które uczą się szyć i marzą o własnej pracowni, z siostrami zaś o ich kolejnych celach i wyzwaniach oraz sukcesach podopiecznych. Wobec rosnących wciąż wymagań na rynku pracy, kształcenie dziewcząt obejmuje język francuski, matematykę, podstawy anatomii człowieka, opiekę nad dzieckiem, higienę, dietetykę, podstawy ekonomii, czytanie i katechizm. Wśród umiejętności praktycznych nacisk kładziony jest na gotowanie, szycie, robótki na drutach, haft, pranie, opiekę nad dziećmi w tamtejszym żłobku.\n\nW szkole uczennice pozostają do czasu usamodzielnienia. Dotychczas mury placówki opuściło ponad dwa tysiące młodych kobiet.\n\nAgata Kornhauser–Duda obejrzała także sierociniec, poznała jego podopiecznych oraz personel. W placówce obecnie znajduje się osiemdziesięcioro dzieci i młodych ludzi. Wśród nich znajdują dzieci osierocone podczas porodu, porzucone lub których rodziny znajdują się w skrajnie trudnym położeniu. Placówka wspiera podopiecznych w procesie powrotu do rodzin biologicznych oraz wspomaga procesy adopcyjne.\n\nMałżonka Prezydenta zapoznała się z misją placówki i podziękowała siostrom za ich niezwykłą posługę, podejmowane każdego dnia wysiłki i niestrudzoną wolę walki o każde z dzieci, z których wiele to wcześniaki szczególnie narażone na choroby i infekcje oraz trudności rozwojowe.",
    "Polska i Senegal zwiększają współpracę. Duda: Chcemy importować senegalskie surowce": "Zobacz wideo Raś o reparacjach: Wyobrażam sobie wiele możliwości, które mogłyby naprawić krzywdę\n\nW trakcie spotkania z Andrzejem Dudą prezydent Senegalu Macky Sall poinformował, że jego kraj chce znacząco zwiększyć współpracę z Polską w wielu dziedzinach. - Wyraziliśmy silną wolę wzmocnienia współpracy pomiędzy naszymi krajami w sektorze rolniczym, budownictwie czy też w sektorze morskim, gdzie Polska posiada bogate doświadczenie - mówił.\n\nREKLAMA\n\nWięcej wiadomości na stronie głównej Gazeta.pl\n\nArcelorMittal wstrzyma pracę jednego z pieców. Z powodu cen energii\n\nPolska chce importować senegalskie surowce\n\nPrezydenci rozmawiali też o złożach węglowodorów, jakie zostały niedawno odkryte w Senegalu, a od przyszłego roku będą wydobywane. Andrzej Duda powiedział, że Polska będzie chciała importować senegalskie surowce. - Dzisiaj [w czwartek - red.] na naszym spotkaniu w polskich delegacjach są przedstawiciele zarówno PKN Orlen, ale także PGNiG - zaznaczył prezydent.\n\n- Rozmawialiśmy o eksploatacji tych złóż, ale rozmawialiśmy także o potencjalnych dostawach węglowodorów do naszego kraju - podkreślił.\n\nWizyta Andrzeja Dudy w Dakarze jest pierwszą oficjalną podróżą polskiego prezydenta do Senegalu.\n\nW 2015 roku Senegal otworzył swoją ambasadę w Warszawie, a wkrótce później placówkę w Dakarze uruchomiła Polska.\n\nGlapiński znów w roli głównej. Komentuje kolejną podwyżkę stóp",
    "W przyszłym tygodniu wizyta prezydenta Dudy w Afryce Zachodniej. Szczegóły wizyty": "5 września prezydent Andrzej Duda rozpocznie wizytę w Afryce Zachodniej; odwiedzi Nigerię, Wybrzeże Kości Słoniowej i Senegal. Tematem rozmów będzie m.in. energetyka, zapewnienie dostaw surowców energetycznych do naszego kraju - powiedział PAP szef Gabinetu Prezydenta Paweł Szrot.\n\n\"5 września pan prezydent jedzie do krajów Afryki Zachodniej. Ta kraje to: Nigeria - mocarstwo regionalne, Wybrzeże Kości Słoniowej i Senegal, też bardzo ważny kraj, też złoża surowców energetycznych, jak w Nigerii\" - przekazał w rozmowie z PAP prezydencki minister.\n\nJak podkreślił, jednym z tematów poruszonych podczas wizyty będzie bezpieczeństwo energetyczne Polski, zapewnienie dostaw surowców energetycznych do naszego kraju. Rozmowy będą również dotyczyły - jak podkreślił Szrot - grożącego w tamtej części świata kryzysu humanitarnego i żywnościowego, którego przyczyną jest agresja Rosji na Ukrainę.\n\nO planowanej wizycie w krajach afrykańskich prezydent Duda poinformował w poniedziałek rano podczas rozmowy w radiu Zet. Przekazał wówczas, że w najbliższym czasie wybiera się na rozmowy w związku m.in. z przyszłością polskiej energetyki, także i dostaw gazu do Polski.\n\n\"Odwiedzę szereg krajów afrykańskich, m.in. także i Senegal. I będziemy właśnie na temat dostaw w przyszłości gazu do Polski rozmawiali, bo tam jest zainteresowanie eksportem gazu do Europy, w tym eksportem gazu do naszego kraju. Już tutaj wstępne rozmowy były w tej sprawie prowadzone. Ja będę tam rozmawiał na ten temat bezpośrednio\" - zapowiedział prezydent. (PAP)\n\nAutorka: Sylwia Dąbkowska-Pożyczka\n\njs/",
    "Polska szuka dostawców gazu w Afryce. Prezydent: odwiedzę szereg krajów, m.in. Senegal": "- Obecnie jest problem ze źródłami energii, a dokładnie z jej cenami. Jednak jest to problem ogólnoeuropejski i ogólnoświatowy. Tutaj mamy bardzo trudną sytuację, rząd podejmuje działania, choćby wprowadzając odpowiednie ustawy wprowadzające świadczenia dla osób ogrzewających się węglem. Jest to problem, jest to wielkie zadanie rządu, aby ten problem rozwiązać w jak największym stopniu, bo problemu cen energii rząd nie rozwiąże, to nie jest kwestia polska, to jest kwestia ogólnoświatowa - powiedział w Radiu ZET Andrzej Duda.\n\nRozbójnictwo energetyczne Rosji\n\nPrezydent stwierdził, że ceny energii na świecie wpływają na sytuację w Polsce. Odniósł się także do sprawy problemów z dostawą węgla.\n\n- Węgla mamy na 200 lat, ale jeśli realizowaliśmy politykę polegającą na ograniczaniu górnictwa, był krzyk, aby zamykać kopalnie, byłem wyśmiewany, kiedy mówiłem, że górnictwo należy utrzymać jak najdłużej, aby zapewnić sprawiedliwą transformację w celu zapobieżenia gwałtownym wzrostom ceny energii. Nikt się nie spodziewał, że wybuchnie wojna na Ukrainie i że (Rosja) będzie stosować takie rozbójnictwo energetyczne, jakie stosuje, ale prawda jest taka, że nie da się tak szybko przywrócić wydobycia w ilości, jakiej wymaga sytuacja - powiedział Andrzej Duda.\n\nStwierdził, że nie da się otworzyć nowych ścian wydobywczych w kilka miesięcy, to jest \"fizycznie niemożliwe\".\n\nPrezydent pytany, czy planuje jakąś Radę Gabinetową na temat kryzysu energetycznego, odparł: \"Z całą pewnością będzie trzeba o tym rozmawiać. U mnie cały czas trwa praca w tej kwestii, bo ja sam w ramach Narodowej Rady Rozwoju mam taką radę, która zajmuje się kwestiami energetyki i ona także w tym okresie wakacyjnym nad tymi zagadnieniami się pochylała\".\n\nWęgiel z różnych kierunków\n\nW ocenie prezydenta \"dzisiaj musimy szukać tak naprawdę możliwości sprowadzenia węgla z różnych kierunków do Polski, choćby z Australii\".\n\n🇳🇴 #PGNiG wraz z Aker BP odkryły nowe zasoby ropy i gazu ziemnego na Morzu Norweskim. W pobliżu mogą znajdować się kolejne złoża, dlatego planujemy wkrótce następne wiercenia.\n\n➡️ https://t.co/SsHyZuTKsd#gaz #gazziemny #ropa #bezpieczeństwoenergetyczne pic.twitter.com/8HFJK7q6AY — Biuro Prasowe PGNiG (@PrasowePGNiG) August 12, 2022\n\nAndrzej Duda poinformował, że w najbliższym czasie wybiera się na rozmowy w związku m.in. z przyszłością polskiej energetyki, także i dostaw gazu do Polski.\n\n- Odwiedzę szereg krajów afrykańskich, m.in. także i Senegal. I będziemy właśnie na temat dostaw w przyszłości gazu do Polski rozmawiali, bo tam jest zainteresowanie eksportem gazu do Europy, w tym eksportem gazu do naszego kraju. Już tutaj wstępne rozmowy były w tej sprawie prowadzone. Ja będę tam rozmawiał na ten temat bezpośrednio - zapowiedział prezydent.\n\nPR24.pl, PAP, DoS",
    "Iran live stream online. Gdzie oglądać transmisję na żywo?": "Senegal - Iran live. Oglądaj na żywo w internecie live stream i w TV\n\nNasz portal każdego dnia prezentuje legalne sposoby na oglądanie najciekawszych wydarzeń sportowych na żywo na ekranach komputerów i smartfonów a wśród nich takie mecze jak Senegal - Iran. Jednym z takich wydarzeń, które można oglądać na żywo jest Senegal - Iran rozgrywane w ramach jednej z najpopularniejszych lig do których należy zaliczyć Mecze towarzyskie. Gdzie oglądać? Kiedy mecz?\n\nPoczątek transmisji online został zaplanowany na 27.09.2022 16:30. Fani najlepszych sportów do których należy zaliczyć taką dyscyplinę sportową jak Piłka nożna, mogą oglądać praktycznie wszystkie najpopularniejsze mecze w tych rozgrywkach w TV jak również online w Internecie. Tylko u nas wszystkie najlepsze mecze online na żywo w płatnych pakietach legalnych telewizji %tv, jak również za darmo na stronach internetowych bukmacherów i kanałów live stream %online.\n\n\n\nSenegal - Iran live. Oglądaj na żywo w internecie live stream i w TV\n\nTero Vesalainen / Shutterstock.com\n\nGdzie oglądać transmisję Senegal - Iran na żywo w tv i live online?\n\nKażde popularne wydarzenie sportowe gromadzi przed ekranami fanów z całego świata. Nie inaczej jest w przypadku Senegal - Iran, które odbędzie się 27.09.2022 16:30. Na ten dzień czekają wszyscy fani rozgrywek Mecze towarzyskie, która jest jedną z najpopularniejszych wśród fanów dyscypliny sportowej Piłka nożna.\n\nWydarzenie Senegal - Iran z pewnością przyciągnie do oglądania transmisji online wielu kibiców, a dobra informacja jest taka, że wydarzenie to będzie można oglądać na żywo w tv %tv i Internecie %online. Warto też sprawdzać inne mecze rozgrywane w ramach kategorii jaką jest Mecze towarzyskie, a także pozostałe rozgrywki które należą do dyscypliny Piłka nożna.",
    "Wizyta Prezydenta z Małżonką w Republice Senegalu [PL/EN]": "W Dakarze, stolicy Senegalu, Prezydent Andrzej Duda z Małżonką zostali oficjalnie przyjęci przez Prezydenta Macky'ego Salla i jego Małżonkę. Senegal to trzeci i ostatni przystanek polskiego przywódcy w ramach wizyty w krajach Afryki Zachodniej. W Abudży, Abidżanie, a dziś w Dakarze Prezydent RP prowadzi rozmowy na temat dostaw surowców energetycznych do Polski, rosyjskiego szantażu żywnościowego i rosyjskiej propagandy.\n\nENGLISH VERSION>>\n\nSpotkanie z Prezydentem Senegalu, na które złożyły się rozmowy w cztery oczy i z udziałem delegacji, Andrzej Duda podsumował na konferencji prasowej:\n\n– Z Prezydentem Sallem rozmawialiśmy o współpracy na wielu polach, także w ramach regionu: potencjalnych dostawach węglowodorów do naszego kraju, eksploatacji złóż, rozwoju sektora IT, w którym mogą pomóc polskie firmy – wymieniał. Jak dodał, poruszono także kwestię współpracy militarnej, w tym przemysłów obronnych.\n\nWażnym tematem rozmów Prezydenta RP z afrykańskimi liderami jest wojna na Ukrainie. – Dzisiaj Rosjanie chcą zabrać Ukraińcom ich suwerenność i niepodległość, dlatego my w zdecydowany sposób wspieramy Ukrainę – powiedział Andrzej Duda w Dakarze.\n\nW obecności Prezydentów Polski i Senegalu podpisano dziś dwa dokumenty: Memorandum o współpracy w dziedzinie sportu oraz Memorandum o porozumieniu między Rządem Rzeczypospolitej Polskiej a Rządem Republiki Senegalu o współpracy gospodarczej.\n\nW Dakarze Prezydent RP spotkał się też z Minister ds. Energii i Paliwa Republiki Senegalu Aissatou S. Gladimy oraz przedstawicielami senegalskiego i polskiego sektora energetycznego.",
    "Prezydent Andrzej Duda rozpoczął podróż po zachodniej Afryce": "Prezydent Andrzej Duda rozpoczął trzydniową podróż po zachodniej Afryce. We wtorek rano przybył do stolicy Nigerii - Abudży, a odwiedzi również Wybrzeże Kości Słoniowej i Senegal. W planach prezydenta są między innymi rozmowy na temat dostaw surowców energetycznych do Polski, rosyjskiego szantażu żywnościowego i rosyjskiej propagandy.\n\nWe wtorek prezydent składa wizytę roboczą w Nigerii, w środę - wizytę roboczą w Wybrzeżu Kości Słoniowej, a w czwartek - razem z pierwszą damą Agatą Kornhauser-Dudą - wizytę oficjalną w Senegalu.\n\nW Abudży zaplanowano spotkanie polskiego przywódcy z prezydentem Nigerii Muhammadu Buharim. Tego samego dnia prezydent Duda weźmie udział w spotkaniu \"New Avenues of Polish-Nigerian Cooperation\" z przedstawicielami nigeryjskiego biznesu, absolwentami polskich uczelni oraz władzami lokalnymi.\n\nPrezydent Andrzej Duda w Nigerii PAP/Leszek Szymański\n\nDrugim przystankiem wizyty prezydenta RP w Afryce będzie Abidżan. W środę Duda spotka się z prezydentem Wybrzeża Kości Słoniowej Alassane Ouattarą. W czwartek prezydent wraz z małżonką złożą oficjalną wizytę w Senegalu. W Dakarze polski przywódca spotka się z prezydentem Macky Sallem. Wieczorem w programie wizyty zaplanowano spotkanie prezydenta z minister ds. energii i paliwa Senegalu Aissatou S. Gladimy oraz przedstawicielami senegalskiego i polskiego sektora energetycznego.\n\nKumoch: będziemy rozmawiać o tym, w jaki sposób przeciwdziałać rosyjskiemu szantażowi żywnościowemu\n\nSzef prezydenckiego Biura Polityki Międzynarodowej Jakub Kumoch zapowiadał, że prezydent zamierza się bardzo dokładnie wsłuchać w głos Afryki, zanim wystąpi na forum Zgromadzenia Ogólnego ONZ.\n\nPrezydent Andrzej Duda rozpoczął wizytę w Afryce Zachodniej Marek Borawski/KPRP\n\n- Będziemy rozmawiać o tym, w jaki sposób przeciwdziałać rosyjskiemu szantażowi żywnościowemu, ale również jasno chcemy przekazać to, w jaki sposób nasz region Europy - który nigdy nie był kolonizatorem - postrzega imperializm rosyjski, który wpisuje się w najgorsze tradycje zdobywania i kolonizowania cudzych ziem - powiedział Kumoch.\n\nDodał, że Polska \"od początku deklarowała, że jest w stanie wspierać eksport ukraińskiej żywności, na ile to może wesprzeć państwa najbardziej potrzebujące\". - Nie uchylamy się od odpowiedzialności - zaznaczył szef prezydenckiego Biura Polityki Międzynarodowej.\n\nPrezydent Andrzej Duda przed wylotem z Warszawy do Nigerii PAP/Leszek Szymański\n\nJak zauważył, państwa afrykańskie od miesięcy znajdują się pod silną presją rosyjskiej propagandy. - Wiemy też, że wiele z nich także rozumie, jak naprawdę sytuacja wygląda, ale o tym trzeba mówić, mówić, mówić - zaznaczył Kumoch. Prezydencki minister podkreślił, że jednym z celów wizyty jest zachęcenie krajów afrykańskich do wspólnego przeciwdziałania rosyjskiej agresji.\n\n- Rozmowy będą także dotyczyły oczywiście współpracy gospodarczej - również w kwestiach surowcowych. Będą na miejscu przedstawiciele Orlenu i PGNiG. Przynajmniej dwa z tych trzech państw to kraje, które są dostarczycielami surowców - szczególnie Nigeria, a Senegal to kolejny otwierający się rynek, na który zostaliśmy zaproszeni do tego, by brać udział, pomagać, współpracować w rozpracowywaniu złóż senegalskich - powiedział szef BPM.\n\nTVN24 na żywo - oglądaj w TVN24 GO Materiał jest częścią serwisu TVN24 GO\n\nAutor:pp\\mtom\n\nŹródło: PAP",
    "Sensacyjny faworyt MŚ 2022. Złote pokolenie rozbiło szklany sufit. Z hukiem": "- Senegal jest jednym z faworytów mundialu. Może zajść daleko, a nawet wygrać Puchar Świata - mówi Franc Leboeuf, mistrz świata z 1998 roku z Francją, w rozmowie z Euronews. Leboeuf o klasie i potencjale senegalskich piłkarzy przekonał się na MŚ w 2002 roku. Broniąca tytułu Francja niespodziewanie przegrała z afrykańskim krajem 0:1. Senegal na tamtym mundialu odniósł swój największy sukces - awansował do ćwierćfinału imprezy. Przegrał w nim z późniejszym brązowym medalistą, tracąc gola w dogrywce. Równo dwie dekady później Leboeuf jest zdania, że Senegal ma obecnie jeszcze zdolniejsze pokolenie piłkarzy.\n\nREKLAMA\n\nZobacz wideo Tak Senegal świętuje wygranie Pucharu Narodów Afryki\n\nChelsea, PSG, Bayern z senegalskimi gwiazdami\n\n- Jesteś kompletną drużyną, gdy z przodu masz Sadio Mane, z tyłu Edouarda Mendy'ego i znakomitych graczy w środku pola. Na tym opieram mój związany z Senegalem optymizm - uzasadnił.\n\nRzut oka na obecny skład Senegalu rzeczywiście robi wrażenie. Mendy, podstawowy bramkarz Chelsea, daje Senegalowi coś, czego nie mają inne afrykańskie państwa - ostoję między słupkami. W obronie kadra ma innego gracza Chelsea, Kalidou Koulibaly’ego, oraz obrońcę PSG Abdu Diallo. W pomocy jest Pape Gueye z Marsylii i Idrisee Gueye (PSG). Sadio Mane, który zastąpił w Bayernie Roberta Lewandowskiego, w reprezentacji ma u boku wartego niemal 30 mln euro Ismaila Sarra z Watfordu, który w kadrze ostatnio strzela coraz śmielej.\n\nSadio Mane wydał własne miliony. Wioska stała się miastem\n\nSenegal w porównaniu z ostatnim mundialem, na którym pokonał m.in. Polskę 2:1, ma zdecydowanie większą liczbę graczy w topowych klubach. Na ostatnim mundialu nie wyszedł z grupy, tylko przez zasadę fair play. Wobec takiego samego bilansu punktowego i bramkowego z Japończykami, o hierarchii w grupie decydowały kartki. O tym, jak mocna jest to obecnie drużyna, mogą świadczyć jej ostatnie dokonania: Senegal po raz pierwszy w historii zdobył Puchar Narodów Afryki, a kilka miesięcy temu w walce o mundial pokonał jednego z najtrudniejszych rywali na kontynencie, czyli Egipt.\n\n- W finale Pucharu Narodów Afryki rozbiliśmy szklany sufit. Moim marzeniem jest przebicie kolejnego - mówił BBC Sport Africa Abdou Diallo.\n\n\"Mogą sprawić o sensację\"\n\nObecni reprezentanci Senegalu mają się na kim wzorować i od kogo czerpać natchnienie. Ich trenerem jest Aliou Cisse, jeden z zawodników, który w 2002 roku błyszczał na mundialu w Korei i Japonii. Blisko drużyny są inne gwiazdy tamtego okresu, jak choćby El Hadji Diouf.\n\n- Tamto pokolenie rzeczywiście nas inspirowało. Kiedy teraz po 20 lat wywalczyliśmy Puchar Narodów Afryki, nasi starsi bracia świętowali razem z nami, tak jakby sami go wygrali. To było wspaniałe - opisywał Diallo. Diouf rzeczywiście towarzyszył drużynie podczas rozgrywanego w Kamerunie turnieju, a gwiazda PSG opisywała jego wpływ na reprezentację.\n\n- Był dla nas promykiem słońca. Przekonał nas, że jesteśmy najlepsi i wygramy - relacjonował. Dodawał, że czas wejść na następne futbolowe piętro. - Teraz nasza kolej. Musimy napisać historię kraju na mundialu - oznajmił.\n\nZ jego optymizmem na kilka miesięcy przed mundialem zgadza się część piłkarskich ekspertów. Oprócz wspomnianego Lebeufa na dobry wytęp \"Lwów Terangi\" liczy dziennikarz CBS Sport Grant Wahl. Znany w Afryce trener Landry Bikai (szkoleniowiec m.in. AC Leopards), jest zdania, że Senegal może sprawić sensację, jeśli dobrze spożytkuje czas na przygotowania do turnieju. - Ta drużyna potrzebuje przeciwników z najwyższej półki, a z tym dla wszystkich afrykańskich drużyn będzie przed mundialem problem - alarmował Bikai.\n\nDziennikarze ESPN przyznali, że z pięciu afrykańskich drużyn na mundialu, zajmujący 20. miejsce w światowym rankingu Senegal, powinien zajść na imprezie najwyżej. Eksperci niemieckiej telewizji DW, oceniając szanse afrykańskich drużyn, tylko przy Senegalu postawili na ćwierćfinał. Bukmacherzy są podobnego zdania. Szanse Senegalu na końcowy sukces oceniają wyżej od 19 reprezentacji, uważając afrykańską drużynę za mocniejszą niż choćby Szwajcarię, Meksyk, Polskę czy USA. Czy Senegal może zostać pierwszą afrykańską reprezentacją, która dwukrotnie awansuje do ćwierćfinału mundialu?\n\nKonflikt między braćmi Pogba wszedł na nowy poziom. Paul oskarża o uwięzienie, Mathias ripostuje\n\nDroga nie wydaje się zbyt wyboista. W grupie wystarczy przejść Ekwador i Katar i powalczyć z Holandią. W 1/8 finału rywalami Senegalu mogą być USA, Walia, Iran, ale i Anglia. W ćwierćfinale zaczynają się schody, bo rywale tacy jak Francja czy Argentyna są nie do uniknięcia. Ale Senegal wie, jak zaskoczyć Francuzów.\n\nMistrz miał być do 2000 roku\n\nW teorii Senegal pojedzie na mistrzostwa świata jako najmniej doświadczony kraj z Afryki, z ledwie dwoma występami na mundialu, tyle że w 2022 r. może zrobić dla kontynentu więcej niż ktokolwiek wcześniej. Dokonania afrykańskich drużyn nie zwalają z nóg. Choć pierwszy reprezentant Afryki wystąpił na mundialu w 1934 roku (Egipt), to pierwszy punkt na tej imprezie zdobyło Maroko dopiero w 1970, a pierwszy wygrany mecz zanotowała Tunezja osiem lat później. Na liście sukcesów jest też ćwierćfinał Kamerunu z 1990 roku, ten sam wyczyn Senegalu w 2002, dwie afrykańskie drużyny w 1/8 finału w 2014 (Algieria i Nigeria) i to w zasadzie wszystko. Patrząc na skromną listę zasług, widać jak głodni sukcesu są kibice ze strefy CAF.\n\nJeden z popularnych w Afryce prezenterów i dziennikarzy sportowych Fiso Mazibuko w rozmowie z Euronews zasygnalizował, że chociaż mówienie o afrykańskim zespole w Katarze jako o czarnym koniu mundialu może być przedwczesne, to najbliższa przyszłość jawi się w kolorowych barwach. - Myślę, że stajemy się coraz lepsi. Zbliżamy się na szczyt. Nic nie jest niemożliwe. Leicester City pokazało nam to kilka lat temu, wygrywając Premier League. Widzieliśmy też, jak Zambia wygrywa Puchar Narodów Afryki. Wszystko może się zdarzyć. Aby afrykański futbol mógł się rozwijać, musimy jeszcze lepiej kształcić naszych trenerów i zaufać naszym ludziom - opowiadał. Dodał, że Afryka powinna pokazać swoją siłę w 2026 roku, kiedy na mundialu będzie aż 48 drużyn, a Afrykę reprezentować będzie nie pięć, a dziewięć ekip.\n\nNa razie to w Senegalu pokładane są nadzieje, by słynna przepowiednia trzykrotnego mistrza świata z Brazylią się wreszcie sprawdziła. Pele w 1974 r. prognozował afrykańskiego zwycięzcę Pucharu Świata do roku 2000. To przeciąganie sprawy o dwie dekady coraz bardziej Afrykę uwiera.\n\nMŚ 2022 w Katarze. GRUPY:",
    "Prezydent Duda w poszukiwaniu wsparcia w Afryce": "Geopolityka Prezydent Duda w poszukiwaniu wsparcia w Afryce Aleksander Olech 04.09.2022 08:12 Drukuj\n\nPDF\n\n\n\n\n\nFot. Marek Borawski/KPRP/Twitter Facebook\n\nTwitter\n\nLinkedIn\n\nKopiuj link\n\nWyślij email Prezydent udaje się na Czarny Ląd, aby zabezpieczyć surowce energetyczne dla Polski. Jest to także, wreszcie, szansa na większe zaangażowanie na innym kontynencie. Afryka jest idealnym miejsce dla budowania potencjału inwestycyjnego i nawiązywania współpracy długookresowej. Zwłaszcza, że Polska nie ma przeszłości kolonialnej, a i nasze zaangażowanie w misje wojskowe było minimalne. Jednakże, najpierw surowce, a potem pozostałe sprawy. Wizyty rozpoczynają się 5 września do Senegalu, Wybrzeża Kości Słoniowej i Nigerii.\n\nReklama\n\nNa pierwszym miejscu trzeba wyróżnić Senegal, który najbardziej wysuniętym na zachód punktem na kontynencie, a przez to jest w pobliżu licznych szlaków handlowych i turystycznych. Nie bez przyczyny to państwo nazywane jest „bramą do Afryki\". Głównym elementem współpracy będzie kwestia pozyskiwania ropy i gazu ziemnego. Niedawno odkryto tam duże złoża w strefie przybrzeżnej. Ponadto Senegal jest globalnym liderem w produkcji fosforytów, a Polska importowała już wcześniej z tego państwa sole i siarki.\n\nReklama\n\nSenegal wyróżnia się stabilnością i demokracją. Od lat współpracuje z Francją, mając tam ichniejsze bazy wojskowe, ale jest otwarty na kolejne kooperacje. Wizyta prezydenta Andrzeja Dudy to także szansa na rozmowę z prezydentem Macky Sall, który przejął funkcję przewodniczącego Unii Afrykańskiej. Senegal może być w przyszłości dobrym przyczółkiem dla Polski w kontekście budowania sieci wpływów w Afryce.\n\nCzytaj też Rosja nie doceniła możliwego wsparcia Polski i krajów bałtyckich dla Ukrainy [wywiad]\n\nNigeria musi być postrzegana dwojako. Z jednej strony, dominuje przemoc wewnętrzna i terroryzm w postaci działalności m.in. Boko Haram. Z drugiej strony, jest to jeden z najszybciej rozwijających się krajów Afryki, posiadający jedne z największych rezerw ropy oraz gazu na świecie. Bardzo mocno rozpychają się tam Chiny, które próbują przeciągnąć Nigerię w stronę formatu BRICS, aby odeszła od OPEC.\n\nReklama\n\nPrezydent Duda na pewno nie będzie się mieszał w sprawy wewnętrzne. Jedzie do Nigerii po ropę naftową, przygotowując warunki pod długoterminową umowę. Jeśli dojdzie do problemów, czy to na rynku afrykańskim, czy też europejskim, dalej Nigeria będzie musiała eksportować surowiec, gdyż jest kluczowy dla jej gospodarki. Trzeba też pamiętać, że Nigeria podpisała niedawno umowę o współpracy wojskowej z Rosją.\n\nCzytaj też Francja wycofuje się z Mali i idzie na zachód Afryki [ANALIZA]\n\nWybrzeże Kości Słoniowej zaczyna się wybijać na arenie międzynarodowej, w ujęciu afrykańskim. Choć w ostatnich latach miało wewnętrzne perturbacje, to udało się je przezwyciężyć. Morskie zasoby ropy naftowej i gazu ziemnego są ważnym źródłem przychodów. WKS celuje, aby stać się głównym producentem ropy na kontynencie do 2023 roku. Tym samym, celem polskiego prezydenta jest poszukanie współpracy energetycznej.\n\nReklama\n\nRównież w WKS stacjonują francuskie wojska. To jest dobry region dla budowania sieci wpływów w Afryce Zachodniej i dalej do Centralnej. Co więcej, tutaj również są interesy francuskich, włoskich i brytyjskich inwestorów rozwijających infrastrukturę wydobywczą. Polska mogłaby poszukać w tej dziedzinie swojej szansy.\n\nNie jest możliwym, aby Andrzej Duda w którymkolwiek z państw angażował się w sprawy wewnętrzne. Nie ma – jeszcze – takiej pozycji oraz sieci wpływów. Ponadto, trzeba odpowiedzieć sobie na pytanie, co Polska może zaoferować krajom Afryki? Na ten moment, przede wszystkim inwestycje w konkretnym kraju, współpracę technologiczną, szkolenia wojskowe, stypendia dla młodych naukowców, eksport sprzętu budowniczego i rolniczego, współpraca w dziedzinie medyny i farmakologii, a także wsparcie dla rozbudowy infrastruktury krajowej. Nie bez znaczenia są oczywiście kwestie wydobycia surowców; współpraca w procesie eksploatacji i badań jest również możliwa.\n\nReklama\n\nObecność Polski w Afryce może być regulowana (ale nie musi) poprzez UE lub ONZ, przy wydatnym wsparciu Francuzów. Tak jak zrobili to choćby Czesi czy Estończycy (to znacznie mniejsze państwa pod względem m.in. ludności, PKN i możliwości). Niemniej, najlepiej byłoby budować własną pozycję. Nie wiadomo jednak, czy będziemy postrzegani jako wartościowy partner, gdyż Francja (pomimo wielu negatywów) swoją pozycję w Afryce Zachodniej już ma.\n\nWizyta prezydenta Polski w Afryce zasługuje na uwagę międzynarodową. Jest to w końcu kolejny przywódca, po Rosji, Francji, USA, który odwiedza 3 kraje na Czarnym Lądzie. To może być szansa na – wreszcie – pozostawienie śladu w Afryce. Cel na już: zabezpieczyć dostawy surowców energetycznych do Polski i spróbować wejść z inwestycją, chociaż do jednego państwa.",
    "Do Polski popłynie gaz z Afryki? Paweł Szrot: są szanse i w tym kierunku trzeba działać": "Trójka|Salon polityczny Trójki\n\n– Dwa z krajów, które odwiedzi prezydent – Nigeria i Senegal – są producentami surowców energetycznych. Tego będą też rozmowy dotyczyły – powiedział w Programie 3 Polskiego Radia Paweł Szrot, szef gabinetu prezydenta Andrzeja Dudy.\n\n5 września prezydent Andrzej Duda rozpocznie wizytę w Afryce Zachodniej. Odwiedzi Nigerię, Wybrzeże Kości Słoniowej i Senegal. Jednym z tematów poruszonych podczas wizyty będzie bezpieczeństwo energetyczne Polski, zapewnienie dostaw surowców energetycznych do naszego kraju. Paweł Szrot pytany był w \"Salonie politycznym Trójki\", czy są szanse, żeby gaz z tamtych kierunków popłynął do nas w możliwie krótkim czasie?\n\n\n\n– Są szanse i w tym kierunku trzeba działać – powiedział Paweł Szrot. Przypomniał, że dwa kraje, które odwiedzi prezydent – Nigeria i Senegal – są producentami surowców energetycznych. – Tego też będą dotyczyły rozmowy pana prezydenta – wskazał.\n\nWymiana informacji\n\n\n\nGość Trójki zaznaczył, że rozmowy będą okazją do wzajemnej wymiany informacji. – Pan prezydent z pewnością będzie rozmawiał o tym kryzysie, który może grozić krajom tamtego regionu, wywołanym przez agresję Rosji przeciwko Ukrainie – dodał Paweł Szrot, mówiąc o kryzysie żywnościowym.\n\n– Porozumienia podpisane z Turcją jest być może drobnym krokiem we właściwym kierunku, ale może nie rozwiązać wszystkich problemów – powiedział szef gabinetu prezydenta.\n\nRyzyko dezorientacji\n\nJak ocenił, porozumienie dotyczące eksportu ukraińskiego zboża może też dezorientować. – Tego typu porozumienia podpisywane przez walczące strony w takich cząstkowych sprawach mogą powodować pewną dezorientację – stwierdził.\n\n– Pan prezydent będzie to wszystko wyjaśniał i prezentował stanowisko, i prezentował informacje o sytuacji w naszym regionie – dodał gość Trójki.\n\nWspółpraca prezydenta z rządem\n\nWskazał, że prezydentowi zawsze towarzyszą ministrowie rządowi, gdyż prezydent prowadzi politykę zagraniczną w porozumieniu z rządem.\n\n– Jeśli chodzi o pana prezydenta Andrzeja Dudę tutaj nie ma żadnych problemów, to porozumienie jest ścisłe, współpraca jest bardzo dobra i te ośrodki się wzajemnie wspierają i uzupełniają – podkreślił rozmówca Beaty Michniewicz.\n\nPosłuchaj 13:54 Paweł Szrot o planowanej podróży prezydenta RP do Afryki (Salon polityczny Trójki) Dodaj do playlisty Dodaj do playlisty\n\n***\n\nTytuł audycji: Salon polityczny Trójki\n\nProwadzi: Beata Michniewicz\n\nGość: Paweł Szrot (szef gabinetu prezydenta RP)\n\nData emisji: 30.08.2022\n\nGodzina emisji: 8.45\n\nfc/mk",
    "Prezydent Duda poleci do trzech krajów Afryki. Ma konkretną misję": "– Z poniedziałku na wtorek 6 września rozpoczyna się wizyta prezydenta w trzech państwach Afryki zachodniej: w Nigerii, Wybrzeżu Kości Słoniowej i Senegalu. To bardzo ważna wizyta w kontekście tego, co dzieje się na rynkach żywności. W kontekście tego, co robi Rosja na Ukrainie, niszcząc zasoby żywności i ograniczając napływ do krajów najbardziej potrzebujących – mówił Jakub Kumoch.\n\n– Już wcześniej była ta wizyta planowana. Zamierza się prezydent wsłuchać bardzo dokładnie w głos Afryki, zanim wystąpi na forum Zgromadzenia Ogólnego Narodów Zjednoczonych. Będziemy rozmawiać o tym jak działać przeciw rosyjskiemu szantażowi żywnościowemu, ale również jasno chcemy przekazać to, w jaki sposób nasz region Europy – region, który nigdy nie był kolonizatorem – postrzega imperializm rosyjski, który się wpisuje w najgorsze tradycje zdobywania i kolonizowania cudzych ziem – zwracał uwagę prezydencki minister.\n\nAfryka pod presją rosyjskiej propagandy\n\n– Nasi afrykańscy partnerzy od wielu miesięcy znajdują się pod bardzo mocną presją rosyjskiej propagandy. Wiemy też, że wielu z nich rozumie sytuację, jak ona naprawdę wygląda, ale o tym trzeba mówić, mówić, mówić. Ta wizyta też w naszych kręgach dyplomatycznych była dyskutowana z innymi państwami europejskimi. Wiemy, że bardzo przychylnie odnosi się do niej m.in. Francja, której prezydent również był w Afryce, by pokazać europejską perspektywę i kłamstwa Rosji – wyjaśniał Kumoch.\n\n– Oprócz tego (...) rozmowy będą dotyczyły oczywiście współpracy gospodarczej, również w kwestiach surowcowych. Na miejscu będą obecni przedstawiciele Orlenu i PGNiG. Dwa spośród przynajmniej tych trzech państw to są kraje, które są dostarczycielami surowców, szczególnie Nigeria. Senegal z kolei jest nowo otwierającym się rynkiem. Zostaliśmy zaproszeni aby pomagać, współpracować w rozpracowywaniu złóż senegalskich – wyjawił polityk.\n\nKumoch: Polskę stać na znacznie szerszą politykę zagraniczną\n\n– Polska jest dużym krajem i stać ją na to, by prowadzić politykę znacznie szerszą niż nasze sąsiedztwo. Zarówno Nigeria, WKS i Senegal to kraje kluczowe dla Afryki Zachodniej, odgrywają tam bardzo dużą rolę polityczną, zaczynamy od rozmowy z nimi. Później również wizyta prezydenta w Nowym Jorku z okazji Zgromadzenia Ogólnego Narodów Zjednoczonych będzie kolejną okazją by jeszcze raz naszym partnerom spoza Europy opowiedzieć, co tak naprawdę dzieje się przy naszych granicach\n\n\n\n\n\n\n\nRaport Wojna na Ukrainie\n\nOtwórz raport\n\n\n\n\n\nCzytaj też:\n\nPoruszające nagranie Ministerstwa Obrony Ukrainy pod adresem Polski. Wystarczyły cztery słowa"
}