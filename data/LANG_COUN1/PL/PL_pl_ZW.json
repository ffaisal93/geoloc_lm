{
    "Wyborcza.pl": "Wyłącz AdBlocka/uBlocka\n\nAby czytać nasze artykuły wyłącz AdBlocka/uBlocka lub dodaj wyjątek dla naszej domeny.\n\nSpokojnie, dodanie wyjątku nie wyłączy blokowania reklam.",
    "Sensacyjne znalezisko w Zimbabwe. \"Od razu wiedziałem, że to dinozaur\"": "Paleontolodzy odkryli w Zimbabwe szczątki najstarszego dinozaura Afryki. \"Dinozaur, o łacińskiej nazwie Mbiresaurus raathi, żył ok. 230 mln lat temu i miał zaledwie ok. metra wzrostu\" — poinformowali w czwartek naukowcy z zespołu badawczego.\n\n\"Chodziło na dwóch nogach i miało dość małą głowę\" — dodał amerykański paleontolog z Uniwersytetu Yale Christopher Griffin, który odkopał pierwszą kość.\n\nBadacze uważają, że niewielkich rozmiarów dinozaur ważył zaledwie do 30 kg, ale miał długi ogon. Był prawdopodobnie wszystkożercą, który żywił się roślinami, małymi zwierzętami i owadami.\n\nDalsza część artykułu znajduje się pod materiałem wideo\n\nBadacze przypisali dinozaura do grupy Sauropodomorpha, z której wyrosły później olbrzymie dinozaury lądowe.\n\nSzkielet został odsłonięty podczas dwóch ekspedycji w 2017 i 2019 r. przez zespół badaczy z Zimbabwe, Zambii i USA.\n\nOdkopałem kompletną kość udową i od razu wiedziałem, że to dinozaur i że trzymam w ręku najstarszą znaną skamielinę dinozaura w Afryce\n\n— relacjonował 31-letni Griffin, który był wówczas doktorantem na Politechnice w Blacksburgu w amerykańskim stanie Wirginia.\n\nPaleontolodzy Sterling Nesbitt (z lewej) i Christopher Griffin na stanowisku w Zimbabwe w maju 2019 r. - MURPHY ALLEN/AFP/East News / East News\n\nSkamieniałości tak starych dinozaurów znajdowano wcześniej tylko w Ameryce Południowej i Indiach. Zimbabwe leżało na kontynencie Pangaea na mniej więcej tej samej szerokości geograficznej, co dinozaury w Ameryce Południowej, więc paleontolodzy wyruszyli, by znaleźć je także tutaj.\n\nMbiresaurus raathi znaleziony w Zimbabwe przypomina skamieniałości z Brazylii i Argentyny, \"potwierdzając, że Ameryka Południowa i Afryka były częścią przyległego pasa ziemi podczas późnego triasu\" — podkreśla Max Langer z Uniwersytetu São Paulo w Brazylii.\n\nChristopher Griffin szczotkuje szczątki dinozaurów - MURPHY ALLEN/AFP/East News / East News\n\nDinozaur został nazwany na cześć dystryktu Mbire w północno-wschodnim Zimbabwe, gdzie znaleziono szkielet, oraz paleontologa Michaela Raatha, który jako pierwszy poinformował o skamieniałościach w tym regionie.\n\nAFP/cwu\n\nreklama reklama\n\nreklama reklama",
    "FIFA zawiesiła działacza z Zimbabwe za molestowanie kobiet-s…": "Międzynarodowa Federacja Piłki Nożnej (FIFA) zawiesiła na pięć lat Oberta Zhoyę, byłego sekretarza generalnego Komitetu Arbitrów w Zimbabwe za molestowanie seksualne sędzi piłkarskich. \"Wykorzystywał swoją pozycję\" - napisano w oświadczeniu.\n\nByły sekretarz generalny, a obecnie działacz piłkarskiej federacji Zimbabwe (ZIFA) Zhoya został uznany za winnego przez Izbę Arbitrażową Niezależnego Komitetu Etyki FIFA, która oświadczyła, że miał wykorzystywać swoje wysokie stanowisko, aby molestować młode kobiety w trakcie szkoleń na sędziów piłkarskich. Został zawieszony na pięć lat oraz została nałożona na niego grzywna w wysokości 20 tysięcy franków szwajcarskich.\n\nOskarżenia wobec Zhoyi zostały po raz pierwszy zgłoszone przez lokalne media w Zimbabwe we wrześniu 2020 roku.\n\nDziałacz piłkarski gdy był jeszcze sekretarzem generalnym Komitetu Arbitrów w Zimbabwe w 2020 roku miał molestować swoje podopieczne podczas szkoleń sędziowskich. Zeznania złożyły trzy młode kobiety, które w nich uczestniczyły.\n\n\"Po dokładnym zbadaniu pisemnych zeznań ofiar, jak również różnych dowodów zgromadzonych podczas dochodzenia Izby Śledczej, FIFA stwierdziła, że Zhoya naruszył art. 23 (ochrona integralności fizycznej i psychicznej), jak i art. 25 (nadużycie stanowiska), a w konsekwencji art. 13 (obowiązki ogólne kodeksu etycznego)\" - stwierdzono w uzasadnieniu wyroku.\n\nFIFA ma ściśle określone stanowisko wobec wszelkich takich form nadużyć w piłce nożnej, a Komisja Etyki rozpatruje wszystkie takie przypadki zgodnie z kodeksem etycznym i z uwzględnieniem ich specyfiki. Federacja oferuje poufny, dedykowany, wysoce bezpieczny internetowy system powiadamiania, za pośrednictwem którego osoby mogą zgłaszać swoje wszelkie obawy dotyczące własnego bezpieczeństwa.(PAP)\n\njjb/ co/",
    "Na razie także na tym polu partia Kaczyńskiego odniosła porażkę": "Według polityka PiS odpowiedzialnego za edukację milionów młodych ludzi \"młodzież wymaga szczególnego podejścia w tym sensie, że wychowywana przez ostatnie lata w duchu pedagogiki wstydu, jaką jej serwowano także w szkołach, ma trochę inny stosunek do naszego kraju i tego, czym jest polskość\". To zaskakująca deklaracja, chyba minister Czarnek zapomniał, że od siedmiu lat rządzą w naszym kraju specjaliści od wstawania z kolan i dęcia w balon narodowej dumy. A mimo to polska młodzież skupiona na \"smarfonach\", na które narzekał Prezes, nadal nie spełnia pokładanych w niej politycznych nadziei i oczekiwań. Najwyraźniej także na tym polu jak na razie partia Kaczyńskiego odniosła porażkę.\n\nTo ma się jednak zmienić m.in. dzięki nowemu przedmiotowi historia i teraźniejszość, do którego powstał antypodręcznik prof. Wojciecha Roszkowskiego. Minister edukacji nazywa autora tego wiekopomnego dzieła \"biednym\", bo wszyscy się na niego rzucili, a on \"ma po prostu własny pogląd na ten temat\". Aby nie pozostawić żadnych wątpliwości, Przemysław Czarnek wprost wskazuje tych, którzy stoją za atakiem na podręcznik do HiT. To \"ubecy, potomkowie ubeków, resortowe dzieci rozsiane po rozmaitych stacjach telewizyjnych, postkomuniści, którzy się uwłaszczyli na polskim majątku narodowym po 1989 roku\". Gdy słucha się rozmaitych wypowiedzi ministra Czarnka lub je czyta, można odnieść wrażenie, że jest on kontynuatorem myśli innego szkolnego ideologa, Romana Giertycha, który swego czasu także dzięki Jarosławowi Kaczyńskiemu pełnił funkcję ministra edukacji.\n\nTo ówczesny lider Ligi Polskich Rodzin, przyklejony do Radia Maryja jak dziś Przemysław Czarnek, ogłaszał dla szkół program \"Cztery razy P – porządek, patriotyzm, prestiż i prawda\". W jego ramach minister Giertych planował m.in. wprowadzenie obowiązkowych szkolnych mundurków, ogłosił program \"zero tolerancji\", myślał o wprowadzeniu godziny policyjnej dla młodzieży, zarządził wliczanie oceny z religii do średniej i chciał wyrzucić z kanonu lektur szkolnych Gombrowicza. Dziś już pewnie niewielu pamięta, że minister Giertych, czując tak jak minister Czarnek wstręt do środowisk LGBT, chciał ustawowo \"ochronić uczniów przed treściami zagrażającymi ich prawidłowemu rozwojowi psychicznemu i moralnemu, m.in. godzącymi w zasadę ochrony małżeństwa i rodziny, w tym poprzez propagowanie homoseksualizmu\". Na spotkaniu ministrów edukacji UE Roman Giertych przekonywał, że nie można w nauczaniu \"propagować jako normalne związki pomiędzy osobami tej samej płci, gdy obiektywnie są one odchyleniami od prawa naturalnego\". I dodawał, że \"Europa potrzebuje zmian. Trzeba niezwłocznie zakazać aborcji\".\n\nTo nie kto inny jak Roman Giertych podawał w wątpliwość teorię Darwina, mówiąc, że \"o to, czy teoria ewolucji jest prawdziwa, czy nie, spierać się nie będę, bo się na tym nie znam. Ale naukowcy mają prawo do takich dyskusji: w końcu to tylko teoria, a nie fakt naukowy. Na obecność w programach szkolnych różnych teorii naukowych, które wpływają na światopogląd, rodzice powinni mieć wpływ. Trudno mi teraz przesądzać, czy powinni mieć prawo wyboru podręcznika, np. z teorią ewolucji albo bez. O tym trzeba w Polsce rozpocząć dopiero dużą dyskusję\". Mniej więcej wtedy też jego ojciec opowiadał bajki o ludziach i smokach żyjących w tym samym czasie.\n\nPrzypominam to wszystko trochę ku pokrzepieniu serc, że tak jak polska szkoła przetrwała kiedyś ministra Giertycha, tak teraz przetrwa ministra Czarnka: dzięki mądrym nauczycielom i świadomym rodzicom, którzy nie pozwolą na to, by panowały w niej nietolerancja, ksenofobia i nacjonalizm."
}