{
    "Pakistan: powodzie to skutek zmian klimatu, za które odpowiedzialność ponoszą państwa rozwinięte": "Oto państwo, którego emisje gazów cieplarnianych nie stanowią nawet jednego procenta światowych, ponosi tragiczne skutki ocieplenia klimatu, za który odpowiadają głównie bogate państwa Zachodu. Z zalanej prowincji Sindh wody opadną... za pół roku, ucierpiało 33 mln ludzi\n\nNa zdjęciu: ludzie usiłują wydostać się z zalanych obszarów okręgu Jaffarabad w prowincji Beludżystan w Pakistanie, 8 września 2022 roku. Foto Fida HUSSAIN / AFP\n\nOd połowy czerwca 221-milionowy Pakistan zmaga się z powodziami, wywołanymi przez bezprecedensowo intensywny sezon monsunowy i topniejące lodowce Karakorum i Hindukuszu. Naukowcy wskazują na więcej niż prawdopodobny związek kataklizmu ze zmianami klimatycznymi.\n\nPowodzie bezpośrednio i pośrednio przyczyniły się już do śmierci prawie 1 600 osób, a blisko 13 tys. ludzi odniosło rany i obrażenia. Niemal 8 mln ludzi musiało opuścić domy, a ponad pół miliona mieszka w obozowiskach. Nie żyje blisko milion zwierząt gospodarskich.\n\nRównolegle z tragedią narodu pakistańskiego rozgrywa się dramat uchodźców z Afganistanu, których (według danych oficjalnych) jest w Pakistanie ok. 1,3 mln – z czego 800 tys. w regionach dotkniętych powodzią.\n\n18 tysięcy km kwadratowych pod wodą\n\nStraty materialne również są ogromne. Woda zniszczyła lub uszkodziła ponad 2 mln domostw, ponad 12 700 kilometrów dróg i 390 mostów. Pod wodą znalazło się ponad 18 tys. kilometrów kwadratowych gruntów rolnych, w tym 45 proc. upraw bawełny, która jest jednym z najważniejszych produktów eksportowych kraju.\n\nRząd w Islamabadzie ocenia, że na skutek powodzi ucierpiało 33 miliony mieszkańców kraju – 13 proc. populacji. Straty szacowane są na co najmniej 40 mld dolarów, a więc ok. 11 proc. nominalnego krajowego PKB z 2021 roku (ponad 3 proc. jeśli weźmiemy pod uwagę PKB wg. parytetu siły nabywczej).\n\nBiuro Wysokiego Komisarza Narodów Zjednoczonych do spraw Uchodźców zaalarmowało wczoraj, że w najciężej doświadczonej katastrofą prowincji Sindh wody opadną za… pół roku.\n\nMonsuny z klimatycznym turbodoładowaniem\n\nPakistan co roku doświadcza monsunów – odgrywają one kluczową rolę w życiu kraju, dostarczając 65-75 proc. całorocznych opadów, zapewniając nawodnienie pól uprawnych i wodę dla ludzi i zwierząt. Ale w tym roku sezon monsunowy nie jest taki jak zwykle. Według danych pakistańskich służb meteorologicznych zwłaszcza sierpniowe opady były wyjątkowo obfite.\n\nW całym kraju zanotowano opad wynoszący 243 proc. średniej dla tego miesiąca, a w najciężej dotkniętych prowincjach – Beludżystanie i Sindh – opady wyniosły odpowiednio 590 proc. i 726 proc. średniej (sic!). W mieście Padidan w prowincji Sindh tylko 19 sierpnia spadło 355 mm deszczu; w całym miesiącu – ponad 1 228 mm.\n\nGdy tylko stało się jasne, że sezonowe opady są najintensywniejsze od 1961 roku – a w przypadku prowincji Sindh w całej historii pomiarów – danym zaczęli przyglądać się naukowcy z think-tanku World Weather Attribution, badającego związki między ekstremalnymi zjawiskami pogodowymi a zmianą klimatu.\n\nBo to, że rosnąca temperatura Ziemi zwiększa energię układów pogodowych, modele klimatyczne przewidziały dawno temu. Niestety, teraz doświadczamy w praktyce jak trafne były przewidywania nauki, a atrybucja – czyli badanie związków ekstremów pogodowych – to szybko rozwijająca się gałąź klimatologii.\n\nWedług analizy naukowców i naukowczyń, ocieplenie klimatu o ok. 1,2°C z jakim mamy obecnie do czynienia, mogło zwiększyć prawdopodobieństwo gigantycznych opadów nad Pakistanem nawet o 50 proc. Szacunek jest co prawda obarczony ryzykiem wynikającym z dużej zmienności opadów w sezonie monsunowym w tej części Azji, niemniej – czytamy w analizie – „dla przypadku pięciodniowego ekstremum opadów większość analizowanych przez nas modeli i obserwacji wskazuje, że intensywne opady stały się większe w miarę ocieplania się Pakistanu”.\n\nLetnie upały topią lodowce\n\n„To, co zobaczyliśmy w Pakistanie jest dokładnie tym, co prognozy klimatyczne przewidują od lat. Jest to również zgodne z zapisami pokazującymi, że ulewne opady w regionie nasiliły się dramatycznie, odkąd ludzie zaczęli emitować do atmosfery duże ilości gazów cieplarnianych. Nasza własna analiza pokazuje również wyraźnie, że dalsze ocieplenie sprawi, że te epizody ulewnych opadów będą jeszcze bardziej intensywne” – powiedziała cytowana przez „Financial Times” Friederike Otto z Grantham Institute w Londynie, jedna z naukowczyń zaangażowana w projekt World Weather Attribution.\n\nSytuację mogły pogorszyć także upały, jakie dotknęły Pakistan (oraz część Indii) w marcu, kwietniu i maju, kiedy temperatura w niektórych prowincjach kraju przekroczyła 50°C. Upał spowodował przyspieszenie topnienia pakistańskich lodowców, których w tym kraju jest ponad 7 tys. – więcej niż gdziekolwiek indziej na świecie z wyjątkiem okolic biegunów.\n\nSpływająca z lodowców woda podwyższyła poziom wody w strumieniach i rzekach, skracając czas do wystąpienia jej z brzegów na skutek ulewnych deszczów.\n\nPowodzie i geopolityka\n\nPrzypisanie zmianom klimatycznym wpływu na katastrofalną powódź w Pakistanie może mieć istotne skutki dla światowej geopolityki. Rząd w Islamabadzie szybko wyciągnął wnioski z faktu, że – historycznie rzecz biorąc – za globalne ocieplenie odpowiadają państwa bogatej Północy.\n\nJest to historyczna odpowiedzialność rozciągnięta w czasie do chwili obecnej, chociażby ze względu na to, że ocieplający klimat dwutlenek węgla utrzymuje się w atmosferze nawet do stu lat.\n\nOd zakończenia drugiej wojny światowej koncentracja dwutlenku węgla w atmosferze zwiększyła się ponad czterokrotnie, w dużej mierze przez napędzany spalaniem węgla rozwój przemysłu w Stanach Zjednoczonych i Europie Zachodniej.\n\nSkumulowane emisje ze spalania paliw kopalnych w latach 1850 – 2021 (z których emisje sprzed ok. wieku nadal wpływają na nasz klimat dziś) to odpowiedzialność kolejno: Stanów Zjednoczonych, Chin, Rosji, Niemiec, Wielkiej Brytanii i Japonii, a więc z wyjątkiem Chin i Rosji krajów wysokorozwiniętych, które swoistą „rentę” z tytułu niepowstrzymanych emisji czerpią do dziś.\n\nPo drugiej strony mamy kraje takie, jak Pakistan, który odpowiedzialny jest za poniżej 1 proc. historycznie skumulowanych emisji, płacąc niewspółmierną wysoką cenę za ocieplenie klimatu. Według opublikowanego w 2021 roku raportu nt. ryzyk zmian klimatycznych, Pakistan był jednym z dziesięciu państw najbardziej poszkodowanych przez rozpędzającą się katastrofę klimatyczną. Pozostałe to Portoryko, Mjanma, Haiti, Filipiny, Mozambik, Bahamy, Bangladesz, Tajlandia i Nepal – trudno o lepsze zobrazowanie tego, kto płaci za dobrobyt krajów rozwiniętych, w tym i Polski.\n\nReparacje za zmiany klimatyczne\n\nNic dziwnego, że premier Pakistanu Shehbaz Sharif zamierza poruszyć drażliwy dla bogatych krajów temat „reparacji” za zmiany klimatyczne w piątkowym wystąpieniu na trwającym właśnie Zgromadzeniu Ogólnym ONZ w Nowym Jorku.\n\nBez ogródek na temat klimatycznej niesprawiedliwości wypowiedziała się wcześniej ministra klimatu Pakistanu Sherry Rehman. W wywiadzie dla „The Guardian” powiedziała m.in., że Pakistan to obecnie „epicentrum kryzysu klimatycznego pomimo tego, że przyczyniliśmy się mniej niż w 1 proc. do emisji gazów cieplarnianych”.\n\n„Kraje o najmniejszym śladzie węglowym otrzymują tak znikomą pomoc, że oczywistym jest, że umowa zawarta między globalną północą a globalnym południem nie działa” – dodała Rehman. Chodzi o obietnice bogatych gospodarek w kwestii finansowania adaptacji do zmian klimatu w krajach rozwijających się, a także kompensowania im szkód wywołanych przez zjawiska takie, jak powodzie, huragany, czy susze.\n\nNa ONZ-owskim szczycie klimatycznym w Glasgow w zeszłym roku – tzw. COP26 – osiągnięto jedynie tyle, że uzgodniono… dalsze rozmowy na ten temat. Z pewnością będzie to jeden z punktów zapalnych COP27 w Szarm el-Szejk w Egipcie za niecałe dwa miesiące.\n\nPakistan nie będzie jedynym krajem Południa, który będzie wywierał polityczną presję na bogaczy, donosi „The Guardian”. Grupa krajów najbardziej narażonych na katastrofalne skutki zmian klimatycznych zamierza przedstawić Zgromadzeniu Ogólnemu ONZ propozycję globalnego podatku węglowego, względnie innych podatków – np. obciążających podróże lotnicze, paliwo bunkrowe (używane na statkach), wydobycie paliw kopalnych, czy transakcje finansowe.\n\nPropozycja zwiększy tylko napięcie międzynarodowe w czasie, gdy nawet najbogatsze kraje świata borykają się z kryzysami wywołanymi przez rosyjską agresję na Ukrainę: wzrostem cen energii, żywności i szerzej – kosztów utrzymania. Przypadek powodzi w Pakistanie dowodzi niestety, że do globalnego rozwiązania najpilniejszego problemu naszych czasów odpowiedzialni za ów problem nader chętnie poświęcają czas i pieniądze, by pod pozorem działania odpowiedzialności uniknąć.",
    "Pakistan: Wypadek wojskowego śmigłowca, zginęło sześciu żołnierzy": "W południowo-zachodniej części Pakistanu rozbił się w niedzielę wieczorem wojskowy śmigłowiec. Zginęły wszystkie osoby znajdujące się na pokładzie maszyny: sześciu wojskowych, w tym dwóch oficerów - poinformowały w poniedziałek władze.\n\nRozpoczęła się rejestracja na naszą najnowszą konferencję. PRECOP 27 pod patronatem WNP.PL odbędzie się 18-19 października i poprzedzi Szczyt Klimatyczny COP27 w Egipcie. Zapraszamy!\n\nHelikopter rozbił się podczas misji w pobliżu miejscowości Harnai w prowincji Beludżystan - przekazała służba prasowa armii Pakistanu. Przyczyny wypadku nie podano.\n\nZobaczcie naszą najnowszą \"Moc Opinii\". Grubo ponad godzinę rozmawialiśmy z kandydatami na prezydenta Rudy Śląskiej Michałem Pierończykiem i Krzysztof Mejerem. Głosowanie w mieście w centrum Śląska - to wg politologów - najważniejsze wybory w tym roku.",
    "Naruszają największe jezioro, zaleją tereny zamieszkane przez 100 tysięcy ludzi. Pakistan walczy z powodziami": "Władze Pakistanu, który od tygodni walczy z powodziami, naruszyły brzegi największego słodkowodnego jeziora w kraju, by w kontrolowany sposób spuścić wodę na obszary zamieszkiwane przez około 100 tysięcy osób. W ten sposób chcą uchronić przed zalaniem gęsto zaludnione regiony południowej części kraju - przekazał przedstawiciel władz prowincji Sindh. Pakistańska minister do spraw zmian klimatu Sherry Rehman powiedziała, że objęty powodzią obszar \"wygląda jak ocean bez horyzontu\".\n\nManchar, największe słodkowodne jezioro w Pakistanie, które służy do magazynowania zapasów wody, osiągnęło niebezpieczny poziom, a rosnący napór wody spowodował zagrożenie dla okolicznych obszarów południa prowincji Sindh - przekazał przedstawiciel lokalnych władz Jam Khan Shoro.\n\nW związku z tym władze postanowiły w kontrolowany sposób spuścić wodę z jeziora. Tłumaczą, że choć działanie to dotknie około 100 tysięcy okolicznych mieszkańców, pomoże w ocaleniu gęściej zaludnionych miejsc, jak również obniży poziom wody na innych, mocniej dotkniętych powodziami terenach. - Próbowaliśmy uratować miasto Sehwan. Poziom wody w Johi i Meharze w dystrykcie Dadu zostanie zredukowany - argumentował Shoro.\n\nReuters przekazał, iż nie jest jasne, jak wiele ze 100 tysięcy osób, które objęto ewakuacją, zamierza opuścić swoje domy. Agencja wskazała, że wiele z przesiedlonych osób narzeka na warunki panujące w schronieniach tymczasowych, a inni nie chcą pozostawiać swego dobytku.\n\nPowodzie w Pakistanie\n\nRząd Pakistanu przekazał, że powodzie, które zalały jedną trzecią kraju, były poprzedzone czterema falami upałów i wielokrotnymi szalejącymi pożarami lasów. Pożary były szczególnie dotkliwe w południowo-zachodniej prowincji Beludżystan, gdzie zniszczyły lasy sosnowe i inną roślinność niedaleko obszarów obecnie zalanych wodą.\n\nBeludżystan otrzymał o 436 proc. więcej deszczu niż średnia 30-letnia Pakistanu - wynika z ostatnich danych. Prowincja została w dużej mierze zniszczona, woda zmyła wiele kluczowych sieci kolejowych i drogowych, a także spowodowała awarie infrastruktury telekomunikacyjnej i energetycznej.\n\nPowodzie w Pakistanie PAP/EPA/WAQAR HUSSEIN\n\nKraj otrzymał prawie 190 proc. więcej deszczu niż średnia 30-letnia w kwartale do sierpnia, w sumie 390,7 mm. Najbardziej ucierpiała prowincja Sindh, zamieszkana przez 50 milionów mieszkańców, gdzie odnotowano poziom opadów o 464 proc. większy niż średnia 30-letnia. Wstępne szacunki oceniają szkody na 10 miliardów dolarów, kwota ta jednak może jeszcze ulec zmianie. Badania są wciąż prowadzone we współpracy z organizacjami międzynarodowymi.\n\nPomoc napłynęła z wielu krajów, a pierwszy lot pomocy humanitarnej z Francji wylądował w sobotę rano w Islamabadzie. Jednak organizacje charytatywne w Pakistanie twierdzą, że wciąż są miliony osób, do których nie dotarły działania pomocowe i humanitarne.\n\nOrganizacja Narodów Zjednoczonych zaapelowała o pomoc w wysokości 160 milionów dolarów, aby spróbować przezwyciężyć skutki \"bezprecedensowej katastrofy klimatycznej\".\n\nPowodzie w Pakistanie PAP/EPA/WAQAR HUSSEIN\n\n\"Cały obszar wygląda jak ocean bez horyzontu\"\n\nPakistańska minister do spraw zmian klimatu Sherry Rehman w rozmowie z brytyjskim \"Guardianem\" oceniła, że bogate państwa, które nie wypełniły swoich obietnic dotyczących redukcji emisji są odpowiedzialne za załamanie klimatu i ponurą wizję przyszłości świata, powinny płacić odszkodowania krajom nawiedzonym przez niszczycielskie powodzie.\n\nMinister powiedziała, że światowe cele redukcji emisji i odszkodowania muszą zostać ponownie rozważone, biorąc pod uwagę postępujący, przyspieszony i nieubłagany charakter katastrof klimatycznych, które dotykają kraje takie jak Pakistan. - Jest tak wiele strat i szkód wobec tak niewielkich odszkodowaniach dla krajów, które w tak niewielkim stopniu przyczyniły się do światowego śladu węglowego, że oczywistym staje się, że umowa zawarta między globalną północą a globalnym południem nie działa - zaznaczyła Rehman.\n\nZwróciła uwagę, że w Pakistanie obszar wielkości amerykańskiego stanu Kolorado jest pod wodą, a ponad 200 mostów i prawie 5 tysięcy kilometrów linii telekomunikacyjnych jest zawalonych lub uszkodzonych. Dotknęło to co najmniej 33 miliony osób, a liczba ta prawdopodobnie jeszcze wzrośnie po tym, jak władze zakończą badania szkód w przyszłym tygodniu i ogłoszą wyniki. W dystrykcie Sindh, który produkuje połowę żywności w kraju, 90 proc. upraw jest zrujnowanych. Całe wioski i pola uprawne zostały zmiecione przez powódź.\n\nPowodzie w Pakistanie PAP/EPA/WAQAR HUSSEIN\n\nZdaniem pakistańskiej minister do spraw zmian klimatu niektóre miasta otrzymały w sierpniu od 500 do 700 proc. więcej opadów niż normalnie. Duże połacie ziemi wciąż znajdują się pod sięgającą wysokości nawet trzech metrów wodą, co sprawia, że niezwykle trudno jest zrzucić tam racje żywnościowe lub rozbić namioty.\n\n- Cały obszar wygląda jak ocean bez horyzontu. Niczego takiego nikt wcześniej nie widział - powiedziała Rehman. - Krzywię się, kiedy słyszę, jak ludzie mówią, że to klęski żywiołowe. To jest wiek antropocenu (umowna epoka geologiczna, charakteryzująca się wpływem człowieka na ekosystem - przyp. red.), to są katastrofy spowodowane przez człowieka - oznajmiła.\n\nW połowie września prognozowane są kolejne większe ulewne deszcze - wskazała minister Rehman.\n\nTVN24 na żywo - oglądaj w TVN24 GO Materiał jest częścią serwisu TVN24 GO\n\nAutor:ft//now\n\nŹródło: PAP, Reuters",
    "Pakistan. Ponad tysiąc osób zginęło od czerwca w wyniku ulewnych deszczów i powodzi": "Ponad tysiąc osób zginęło w wyniku ulewnych deszczów monsunowych i powodzi, które od połowy czerwca nawiedzają Pakistan - poinformowała w niedzielę agencja AP za pakistańskimi rządowymi instytucjami reagowania kryzysowego. To poważna katastrofa klimatyczna - oceniła minister ds. zmian klimatu tego kraju Sherry Rehman .\n\n\"Zanim deszcze ustąpią, możemy mieć jedną czwartą lub jedną trzecią Pakistanu pod wodą. To (część) kryzysu klimatycznego na skalę globalną. (My w Pakistanie) będziemy potrzebować lepszego planowania i zrównoważonego rozwoju. Musimy (przejść do hodowli) bardziej odpornych upraw i poprawić funkcjonowanie struktur (państwa)\" - powiedziała Rehman w rozmowie z tureckim nadawcą TRT World. Jej słowa zacytowała również agencja AP.\n\nW czwartek minister powiadomiła, że w wyniku rekordowo obfitych deszczów monsunowych i katastrofalnych powodzi ucierpiało już ponad 30 mln mieszkańców kraju. Rząd w Islamabadzie zaapelował do społeczności międzynarodowej o pomoc humanitarną.\n\nWedług raportów ONZ od połowy czerwca, kiedy rozpoczęły się deszcze monsunowe, w Pakistanie zostało uszkodzonych ponad 3000 kilometrów dróg, 130 mostów i 495 000 domów. (PAP)\n\ndsk/",
    "Jedna trzecia Pakistanu pod wodą. Wzrasta liczba ofiar śmiertelnych powodzi": "W Pakistanie wskutek trwających od końca sierpnia powodzi, które zalały jedną trzecią kraju zginęło 18 kolejnych osób, w tym 8 dzieci - poinformowały w środę władze. Łączna liczba ofiar śmiertelnych wynosi 1343. Kataklizm dotknął 33 z 220 mln mieszkańców Pakistanu.\n\nWoda zmiotła 1,6 mln domów, ponad 5,7 tys. dróg, zerwała blisko 250 mostów, zniszczyła linie kolejowe i telekomunikacyjne - wylicza agencja Reutera. Padło także 750 tys. zwierząt hodowlanych, woda zalała ponad 800 tys. hektarów pół. Rząd szacuje straty na co najmniej 10 mld dolarów.\n\nPowodzie zostały wywołane rekordowymi deszczami monsunowymi i topnieniem lodowców w górach na północy kraju. Najbardziej ucierpiała położona na południu prowincja Sindh. Znajdujące się w niej największe słodkowodne jezioro w Pakistanie może niedługo wystąpić z brzegów. W jednym miejscu dokonano już kontrolnego przerwania wałów, co wymagało ewakuowania 100 tys. osób.\n\nMiędzy czerwcem a sierpniem w Pakistanie spadło o 190 proc. więcej deszczu niż wynosi 30-letnia krajowa średnia - w sumie 390,7 mm. Meteorolodzy nie przewidują poprawy warunków we wrześniu, a południowe prowincje kraju przygotowują się na napływ wody z rzeki Indus.\n\nWedług Światowej Organizacji Zdrowia (WHO) na zalanych terenach ponad 6,4 mln osób potrzebuje pomocy humanitarnej. (PAP)\n\ndsk/",
    "Pakistan: Ojciec podpalił swojego syna. 12-latek nie chciał odrobić pracy domowej": "12-latek z Pakistanu doznał poważnych obrażeń po tym, jak został podpalony przez swojego ojca. Chłopiec zamiast odrabiać zadanie domowe, wolał się bawić, co rozwścieczyło jego ojca. Mężczyzna oblał syna naftą, a następnie podpalił zapałkę. Dziecko zmarło po dwóch dniach. Matka chłopca wniosła oskarżenie przeciw swojemu mężowi, który przyznał się do winy.\n\n12-letni Shaheer Khan doznał poważnych poparzeń, po tym, jak jego ojciec podpalił go w mieszkaniu w mieście Karaczi w Pakistanie. Dziecko zostało przewiezione do szpitala, jednak ze względu na liczne obrażenia, zmarło po dwóch dniach.\n\nZOBACZ: RPA: Dziecko wyciągnięte ze sklepowego wózka. Ochrona zablokowała drzwi\n\nDo tragedii doszło po tym, jak chłopiec, zamiast odrobić pracę domową, chciał bawić się latawcem. To nie spodobało się ojcu. Jak informuje portal dailymail.co.uk, Nazi Khan oblał syna naftą, a następnie podpalił zapałkę. Zeznał, że zrobił to, by przestraszyć dziecko i zmusić je do odrobienia pracy domowej. Wcześniej zadał synowi kilka pytań dotyczących zadania domowego, na które \"nie uzyskał satysfakcjonującej odpowiedzi\" - podaje portal.\n\nکراچی اورنگی میں باپ نے پڑھائی نہ کرنے پر 12 سالہ بیٹے کو آگ لگادی#GeoNews pic.twitter.com/FBztrb9O53 — Geo News Urdu (@geonews_urdu) September 19, 2022\n\nMatka chłopca wbiegła do pokoju, gdy usłyszała przeraźliwy krzyk. Rodzice próbowali ugasić dziecko rzucając na nie koce i ubrania, jednak mimo to, doznało ono licznych poparzeń.\n\nKobieta po dwóch dniach od śmierci syna wniosła sprawę przeciwko mężowi. Mężczyzna został aresztowany i pozostanie w areszcie do czasu rozprawy sądowej, która odbędzie się 24 września. Jak podaje lokalna policja, przyznał się do winy.\n\nWIDEO: Wielka Brytania. Prezydent Andrzej Duda oddał królowej Elżbiecie II przy jej trumnie Twoja przeglądarka nie wspiera odtwarzacza wideo...\n\ndsk/polsatnews.pl",
    "Pakistan. Cudowne miasto starożytności może zniknąć pod wodą. Potrzebne miliony dolarów na ratunek": "Agencja Reutera informuje, że tysiąc osób zginęło pod wodą. Zniszczonych zostało około miliona domów, a w różnym stopniu uszkodzonych co najmniej trzy i pół tys. kilometrów dróg i niemal 150 mostów. Żywioł nie oszczędził też rolnictwa: woda zalała ok. półtora mln hektarów upraw, zginęło także co najmniej 700 tys. sztuk bydła.\n\nREKLAMA\n\nZobacz wideo Ulewne deszcze powodują gwałtowne powodzie w Pakistanie. Dziesiątki ofiar, tysiące ludzi bez środków do życia\n\nTeraz do UNESCO pisze list Departament Kultury, Turystyki i Starożytności stanu Singh, w którym informuje, że jedna z najstarszych osad ludzkich na świecie Mohendżo Daro (wpisana na listę UNESCO) została poważnie zniszczona. Kurator muzeum Ihsan Ali Abbasi i architekt Naveed Ahmed Sangah zwracają się z prośbą o wsparcie finansowe. Wyrażają także zaniepokojenie, że ten wyjątkowy zabytek może zostać wpisany na listę zagrożonych miejsc UNESCO.\n\nPoważne szkody\n\n\"Niestety doszło do ogromnych zniszczeń w tym miejscu\" – informuje w liście Departament Kultury, Turystyki i Starożytności stanu Singh. Kurator Ihsan Ali Abbas i architekt Naveed Ahmed Sangah wyjaśniają, że \"z powodów humanitarnych parkingi, sklepy, przestrzenie biurowe, a także parter muzeum zostały udostępnione uciekinierom przed żywiołem\".\n\nAutorzy listu informują, że ściany się zawaliły, a w innych miejscach zalega gruba warstwa błota. Podjęto działania, które złagodziłyby szkody, doprowadzono pompy wodne, naprawiono ściany i wyczyszczono kanalizację, jednak środki, którymi dysponują Pakistańczycy, są zbyt małe, dlatego proszą o wsparcie finansowe w kwocie 100 milionów rupii pakistańskich (45 milionów dolarów) na pokrycie kosztów pełnej naprawy.\n\nMarian i jego zabawki. Najcenniejsza? To czołg\n\nKonserwatorzy Mohendżo Daro alarmują, że powódź może stanowić poważne zagrożenie dla tego miejsca. Władze stanu Singh – do którego należy obowiązek utrzymania zabytku – już wcześniej sygnalizowały, że \"gdy zostanie przerwana tama na rzece, żywioł spowoduje katastrofalne szkody\".\n\nWyjątkowe świadectwo cywilizacji Indusu\n\nAutorzy listu podkreślają, że nie można lekceważyć znaczenia Mohendżo Daro jako miejsca historycznego i architektonicznego. Kiedy zostało wpisane do rejestru UNESCO w 1980 roku, organizacja napisała, że Mohendżo Daro \"jest wyjątkowym świadectwem cywilizacji Indusu\" i \"najstarszym miastem na subkontynencie indyjskim, które powstało według planu\".\n\nMohendżo Daro to osada protomiejska położona w pobliżu brzegu Indusu, która została zbudowana w epoce brązu, około 5000 lat temu. Odkrył ją w latach 20. XX wieku angielski archeolog John Marshall. W czasach świetności miasto było tętniącą życiem metropolią. Były tam targowiska, publiczne łaźnie, dom wodza, wielki spichlerz czy dom zgromadzeń.\n\nOlsztyn. \"Wciąż mam do niego słabość i tak od sześciu dekad\"\n\nJak informuje Wikipedia, z badań archeologicznych wynika, że miasto zostało założone na dziewiczym terenie i zbudowane według planu około XXVI wieku p.n.e. Wejścia do domów prowadziły z bocznych uliczek, korytarz wejściowy prowadził na wewnętrzny dziedziniec, do którego przylegały inne pomieszczenia. W mieście była również poprowadzona kanalizacja. W większości domów jednym z pomieszczeń była łazienka z posadzką z wypalanych cegieł, a czasami również toaleta.\n\nStarsza nawet od Egiptu\n\nNatomiast na stronie internetowej Ciekawostki Historyczne czytamy, że kultura Mohendżo Daro jest jedną z najstarszych kultur na świecie, która rozwijała się równolegle do państwa faraonów. Niektórzy badacze sugerują, że mogła być nawet starsza od Egiptu. \"Niektóre z badań metodą radiowęglową wskazują, że najstarsze osady należące do tej kultury mogły rozwijać się nawet osiem tysięcy lat p.n.e.\" – informuje Marcin Moneta.\n\nW dolinie Indusu powstało pięć dużych i ponad 30 mniejszych miast oraz setki osad i wsi. Mohendżo Daro należał do jednego z największych.\n\nŹródła: Reuters / CNN / Departament Kultury, Turystyki i Starożytności stanu Singh / Wikipedia",
    "40 tysięcy kobiet urodzi lada moment. Wszystkie potrzebują pomocy humanitarnej": "Katastrofalne powodzie, które w sierpniu nawiedziły Pakistan, pozbawiły dachu nad głową ponad 30 milionów ludzi. Wśród nich znajduje się 138 tysięcy kobiet w ciąży, które obawiają się o przyszłość swoją i swoich dzieci - w obozach humanitarnych nie ma dobrych warunków, by rodzić i opiekować się noworodkami.\n\nPogoda Długoterminowa Weekend\n\n27-letnia Rubina Mallah zaczęła odczuwać bóle porodowe wieczorem, w namiocie, który jej mąż, Mushtaq, rozbił na dachu ich wspólnego domu. Dolne piętra zostały całkowicie zalane przez występujące z brzegów wody jeziora Manchar. Chociaż moment porodu był coraz bliżej, kobieta nie miała jak dostać się do szpitala - wszystkie drogi prowadzące do oddalonego o 15 kilometrów miasta Sehwan były nieprzejezdne. Nad ranem było za późno, żeby się zastanawiać - Mushtaq pomógł żonie wejść do łodzi, po czym wyruszyli wspólnie w trzygodzinną, niebezpieczną podróż do szpitala, gdzie kobieta urodziła zdrowego synka.\n\nHistoria Rubiny Mallah to tylko jedna z wielu podobnych, które rozgrywają się w Pakistanie w wyniku powodzi, jakie w sierpniu zalały jedną trzecią kraju. Fundusz Ludnościowy Narodów Zjednoczonych poinformował, że wśród osób potrzebujących pomocy humanitarnej 138 tysięcy stanowią kobiety w ciąży. 40 tysięcy z nich urodzi już we wrześniu - wiele z nich w schronach dla ewakuowanych osób, bez prywatności i dostępu do podstawowych środków higienicznych.\n\nRubina Mallah z nowonarodzonym synem Reuters\n\nNiewłaściwe jedzenie, brudne łazienki\n\nJak opowiada Ameeran, 29-letnia ciężarna z prowincji Sindh, powódź zmusiła ją i jej rodzinę do opuszczenia rodzinnej wioski i schronienia się w obozie pomocy utworzonym w stolicy prowincji, Karaczi. Drogi były zalane przez deszcz, a dotarcie do miasta zajęło jej rodzinie trzy dni. Jak się okazało, warunki w obozie nie były dostosowane do potrzeb kobiet w ciąży.\n\n- Nie jestem przyzwyczajona do jedzenia tak tłustych i pikantnych potraw, wzdyma to mój żołądek i powoduje zgagę - opowiada. - Staram się tego nie jeść, ale przecież nie mam innego wyjścia.\n\n- Minęły dwa tygodnie w tym obozie pomocy i ani razu nie udało mi się zjeść czegoś właściwego. Cały czas mam zawroty głowy - skarży się 18-letnia Rubina, która jest w siódmym miesiącu ciąży. - Łazienki są również bardzo brudne.\n\nKobiety odczuwają również dyskomfort związany z brakiem prywatności. W obozach ewakuacyjnych ludzie i ich zwierzęta żyją obok siebie w ciasnych warunkach, bez urządzeń sanitarnych. Wiele kobiet uważa, że dzielenie przestrzeni życiowej z obcymi mężczyznami jest przykre. 40-letnia Mansha nie śpi przez całą noc, ponieważ spanie w pokoju w obecności niespokrewnionych mężczyzn sprawia, że czuje się niekomfortowo.\n\nTrudna sytuacja kobiet w ciąży w Pakistanie Reuetrs\n\n\"Jestem chora i moje dziecko też\"\n\nDramatyczne chwile przeżyła Ayesha Arbelo, która zaczęła odczuwać bóle porodowe, kiedy powódź nacierała na wioskę w prowincji Sindh, w której mieszkała. Kobieta udała się do schronu namiotowego dla ewakuowanych osób w pobliżu miasta Sehwan, leżącego około 84 kilometrów od jej rodzinnej miejscowości. W schronie jej samopoczucie się pogorszyło. Jak opisywała, ojciec motocyklem zawiózł ją do oddalonego o 45 minut szpitala, gdzie urodziła córkę przez cesarskie cięcie. Arbelo wróciła z noworodkiem do schronu, w którym poza nimi mieszkają jej ojciec, trzy siostry i trzech braci. Mąż kobiety od dwóch lat mieszka w prowincji Pendżab, gdzie wyjechał w celach zarobkowych.\n\n- Czasami nie jemy przez dwa dni. Nie mam mleka, by karmić dziecko piersią. Jestem chora i moje dziecko też - opowiadała kobieta. Miejscowy lekarz stwierdził u noworodka zator płucny. Jak powiedział, jest więcej pacjentek z dziećmi poniżej szóstego miesiąca życia, które nie są w stanie karmić własnym mlekiem z powodu niedożywienia.\n\nJeden ze schronów namiotowych w pobliżu miasta Sehwan Reuters\n\nUNFPA poinformował, że próbuje jak najszybciej dotrzeć z pomocą do kobiet, które mają urodzić w tym miesiącu. Organizacja chce wysłać mobilne zespoły i założyć na terenie schronów tymczasowe szpitale.\n\nWedług WHO na zalanych terenach pomocy humanitarnej potrzebuje ponad 6,4 mln osób.\n\nBezprecedensowe powodzie\n\nWskutek trwających od końca sierpnia powodzi zalana została jedna trzecia Pakistanu. Zginęło około 1400 osób, w tym setki dzieci. Kataklizm dotknął 33 z 220 milionów mieszkańców kraju. Podczas monsunowych opadów deszczu w ciągu lipca i sierpnia w całym Pakistanie spadło 391 litrów wody na metr kwadratowy. Stanowi to prawie 190-procent 30-letniej średniej. Na obszarze prowincji Sindh zanotowano o 466 proc. deszczu więcej niż średnia.\n\nPowódź w Pakistanie, prowincja Sindh PAP/EPA/REHAN KHAN\n\nPowódź w Pakistanie, prowincja Chajber Pasztunchwa PAP/EPA/ARSHAD ARBAB\n\nGoogle Maps\n\nAutor:ps,as\n\nŹródło: Reuters, PAP, tvnmeteo.pl",
    "Pakistan powódź. Akcja ratunkowa z udziałem helikoptera, uratowano chłopca": "W niedzielę w Lower Kohistan District służby prowadziły akcję ratunkową samotnego chłopca, który na kamieniach chował się przed otaczającą go wodą.\n\n\"Pakistańskie Lotnictwo Wojskowe uratowało Alama Zaila podczas operacji w Kohistan District. Helikopter należący do armii uratował samotną osobę, która została uwięziona przez powódź i przetransportował go w bezpieczne miejsce\" - powiadomiły służby.\n\nWideo youtube\n\nPowodzie w Pakistanie. Trwają akcje ratunkowe\n\nW Pakistanie służby wciąż prowadzą akcje ratunkowe, szukają osób, które potrzebują pomocy w związku z katastrofalnymi skutkami monsunów. W niedzielę śmigłowce marynarki wojennej Pakistanu brały udział w akcji ratowniczej, dzięki której udało się ewakuować 70 osób z Goth Muhammad Hassan Chandio, znajdującego się na północ od miasta Dadu.\n\nReklama\n\nJak powiadomiono, służby ewakuowały mieszkańców w bezpieczne miejsce, zapewniono im pomoc lekarską i wyżywienie.\n\nWideo youtube\n\n\n\nPowódź w Pakistanie\n\nOd połowy czerwca w Pakistanie pojawiają się ulewne deszcze monsunowe, które doprowadziły do ogromnych powodzi. Według władz zginęło do tej pory ponad tysiąc osób. Niebezpieczny żywioł sprawił, że ucierpiało ponad 30 mln mieszkańców. Woda zniszczyła budynki, mosty, drogi.\n\nJak informowała pakistańska minister ds. zmian klimatu, nim deszcze ustąpią nawet jedna trzecia Pakistanu może znaleźć się pod wodą.",
    "Pakistan pod wodą, przybywa ofiar, ogromne straty. Największy wróg ma przyjść z pomocą": "",
    "Pakistan zmaga się z powodziami. W ich wyniku zginęło już wiele osób, w tym setki pakistańskich dzieci": ""
}