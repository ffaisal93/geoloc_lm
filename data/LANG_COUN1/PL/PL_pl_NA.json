{
    "REPARACJE: NAMIBIA DOSTAŁA, POLSKA WYSTĘPUJE": "REPARACJE: NAMIBIA DOSTAŁA, POLSKA WYSTĘPUJE\n\nPolska formalnie występuje o reparacje Niemiec związane ze stratami w wyniku II wojny światowej rozpoczętej niemiecką agresją na Rzeczpospolitą.\n\n\n\nKtoś zapyta, czy możliwe jest uzyskanie reparacji (odszkodowań) 77 lat po zakończeniu wojny. Odpowiedź jest prosta. Tak, skoro Niemcy wypłaciły właśnie spore pieniądze (1,1 miliarda euro) Namibii – państwu Afryki Południowo-Zachodniej za niemieckie ludobójstwo ludów Nama i Herero z lat 1904-1908. Afrykański kraj otrzymał pieniądze za zbrodnie, które trwały przez 4 lata, a zakończyły się 114 lat temu! Przedawnienia więc nie ma! Nie było ich też dla rumuńskich Żydów, których spadkobiercy dostali niedawno zaległe odszkodowania po siedmiu dekadach! O reparacje wystąpiła też Grecja -chodzi o kwotę 290 miliardów euro - za okres okupacji niemieckiej w latach 1941-44. Przemysł Grecji został wtedy zniszczony przez Niemców w 80% (!), a w samej stolicy kraju -Atenach – tylko z powodu głodu zmarło 40 tysięcy ludzi (nie licząc egzekucji i mordowania uczestników konspiracji).\n\n\n\nJak widać Polska nie jest sama – i nie jest to z naszej strony jakieś „dziwactwo”, że występujemy o reparacje ze strony Berlina.\n\n\n\n*tekst ukazał się na portalu wio.waw.pl (01.09.2022)\n\n",
    "Bachmann: Niemcy płacą Namibijczykom, bo tego chce ich opinia publiczna. To nie są żadne reparacje": "Reparacje płaci przegrane państwo temu, które zwyciężyło. Ale przegranego można do tego zmusić tylko wkrótce po wojnie. Dlaczego wobec tego niemiecki rząd zgodził się wypłacić ponad miliard euro pomocy dla obszarów, gdzie ponad sto lat temu Niemcy zabijali Afrykańczyków?\n\nPomimo powolnego rozpadu Zjednoczonej Prawicy i nerwowych ruchów obozie władzy PiS nadal zachowuje zdolność do dyktowania mediom, o czym mają dyskutować. Dlatego teraz nie dyskutują o wzrastających ratach kredytów, coraz większych ruchach migracyjnych przez Morze Śródziemne albo o integracji uchodźców z Ukrainy na początku nowego roku szkolnego – lecz o reparacjach, których rząd nie dostanie, choć mówi o nich od siedmiu lat i – jak twierdzą niektórzy jego przedstawiciele – które cały czas negocjuje z Niemcami, choć Niemcy o tym nic nie wiedzą.\n\nAle ponieważ PiS tę zdolność zachowuje, to w zgiełku wzajemnych oskarżeń między rządem i opozycją o to, kto jest bardziej nieodpowiedzialny i kto bardziej proniemiecki (albo prorosyjski) pojawia się też kilka klisz i skrótów myślowych, które warto wyjaśnić, bo ich znaczenie jest nieco szersze i pokazują, jak dziś funkcjonują stosunki międzynarodowe. Chodzi szczególnie o twierdzenia, jakoby „Niemcy” nigdy Polsce nie zapłacili żadnych reparacji (a innym państwom – owszem) i jakoby teraz zgodzili się nawet płacić Namibii za ludobójstwo sprzed 120 lat – w Polsce, gdzie jeszcze żyją (nieliczne, ale jednak) ofiary niemieckiego ludobójstwa – odmawiają. W każdym z tych skrótów myślowych jest trochę prawdy – ale żaden nie jest prawdziwy.\n\nNiemcy nigdy nie płacili Polsce, ale innym owszem\n\nProfesor historii z Wrocławia Krzysztof Ruchniewicz, który napisał swoją habilitację o „Polskich zabiegach o odszkodowania niemieckie w latach 1944/45-1975” razem z niemieckim historykiem Constantinem Goschlerem z Uniwersytetu w Bochum podsumował wszystkie świadczenia RFN na rzecz Polaków poszkodowanych podczas okupacji. Zaczynając od odszkodowań dla ofiar eksperymentów medycznych w latach 70-tych do świadczeń humanitarnych dla robotników przymusowych w latach 90-tych i do wypłat dla mieszkańców gett, których zmuszono do pracy, ale nie zaliczono do robotników przymusowych, Ruchniewicz i Goschler doszli do wniosku, że „RFN przeznaczyła na odszkodowania dla niemieckich ofiar Trzeciej Rzeszy ok. 9,2 mld euro. Z powyższej kwoty Polska uzyskała ok 1,6 mld euro, co stanowi ok. jednej szóstej wszystkich wypłaconych środków”. To daje Polakom drugie miejsce po ofiarach Holokaustu. Gwoli ścisłości trzeba jednak dodać: to nie były reparacje w sensie prawno-międzynarodowym.\n\nReparacje, odszkodowania, dobrowolne świadczenia humanitarne\n\nReparacje to bowiem narzędzie zwycięzcy, który dzięki nim refinansuje sobie koszty wojny. Płacą je przegrani i płacą je dlatego, że muszą, nie dlatego, że chcą albo jakiś sąd ich do tego zmusza. Reparacje, to sposób silniejszych na słabszych.\n\nDlatego Francja płaciła Niemcom reparacje po przegranej wojnie z Prusami w 1871 roku, a po 1918 roku Niemcy płacili je Francji. Każdy z nich płacił dlatego, że drugi mógł go do tego zmusić, np. okupując część kraju. Po pierwszej wojnie państwa Ententy po prostu skonfiskowały będące w ich zasięgu statki niemieckie. Po drugiej, cała rzesza państw na świecie, które nigdy z Niemcami nie walczyli, wypowiedziały im wojnę, aby móc skonfiskować mienie niemieckich obywateli i firm na ich terytoriach. Reparacje płaci jedno państwo drugiemu państwu albo w naturze albo bezpośrednio do jego budżetu. Odbiorca może z tymi pieniędzmi robić, co chce.\n\nOdszkodowania są natomiast indywidualne, przekazywane z budżetu danego państwa na ręce indywidualnych odbiorców w innym kraju, jak odszkodowania dla robotników przymusowych, które Niemcy wypłacały byłym robotnikom przymusowym z wielu krajów, w tym z Polski. Prawnie rzecz biorąc były to jednak wypłaty dobrowolne, rodzaj pomocy humanitarnej. W zamian za to państwa, które uczestniczyły w tej akcji, zobowiązały się wziąć na siebie wszystkie przyszłe roszczenia swoich obywateli wobec Niemiec. I tu mamy ciekawy precedens – bo jednak państwo niemieckie płaciło całkiem spore kwoty na rzecz ofiar Trzeciej Rzeszy i to wiele pokoleń po wojnie. Ten przypadek pokazuje, że takie zabiegi mogą odnieść sukces nawet kiedy droga sądowa jest zamknięta.\n\nRoszczenia, które w latach 90. wysunął Jewish Claims Conference (i które dla Polski negocjował wtedy rząd Jerzego Buzka z rządem Gerharda Schrödera) dotyczyły indywidualnych odszkodowań za pracę przymusową. Pozwano nie państwo niemieckie, lecz prywatne koncerny, sukcesorów prawnych firm, które podczas wojny zatrudniały tych robotników. Sprawa o zaległe wynagrodzenia toczyła się przed amerykańskimi sądami i była oparta o prawo cywilne, a konkretnie o prawo pracy. Ale firmy niemieckie wiedziały, że w przypadku przegranej grozi im zajęcie ich mienia w Stanach. Dlatego rząd niemiecki zdecydował się przystąpić do negocjacji. Robił to zasłaniając się argumentami moralnymi, ale tak naprawdę chodziło o ochronę interesów niemieckich firm zagranicą.\n\nJak wiadomo, prawnicy amerykańscy swoją sprawę wygrali, choć nie przed sądami. Wycofali skargi i niemiecki rząd zobowiązał się do wypłacenia „dobrowolnych humanitarnych zapomóg” robotnikom przymusowym z funduszu, który zasiliły wpłaty od niemieckich firm i od niemieckich podatników.\n\nRząd niemiecki mógł to zrobić, ponieważ niemal cała niemiecka opinia publiczna była po stronie robotników przymusowych i naciskała na rząd, aby powiększyć fundusz i ustąpić podczas negocjacji.\n\nW tamtym czasie niemieckie media odkrywały zjawisko pracy przymusowej na niespotykaną dotąd skalę – każda lokalna radiostacja, każda lokalna gazeta wyszukiwała dawnych robotników przymusowych ze swojej miejscowości i opisywała ich losy. W negocjacjach z niemieckim rządem rząd Jerzego Buzka miał więc za sobą nie tylko polską, ale i niemiecką opinię publiczną.\n\nTen manewr można powtórzyć. Ale aby on był skuteczny, polski rząd (de facto obecnie PiS i Solidarna Polska) musiałby się cieszyć taką samą sympatią niemieckich mediów, elit i polityków, jak wówczas rząd Jerzego Buzka. Nie był on specjalnie pro-niemiecki, zasiadali w nim i politycy ZChN i Porozumienia Centrum. Ale był on proeuropejski i przestrzegał własnej konstytucji. Gdyby taki rząd ponownie uzyskał ustępstwa ze strony Niemiec, to znowu pieniądze płynęłyby z niemieckiego budżetu (albo specjalnego funduszu) bezpośrednio do beneficjentów w Polsce, na przykład żyjących jeszcze powstańców warszawskich albo innych, dotąd nie uwzględnionych grup ofiar. Budżet by nic z tego nie miał, od takich wypłat nie wolno nawet ściągać podatku. Byłoby to na pewno mniej, niż życzą sobie politycy Zjednoczonej Prawicy, bo wypłaty mogłyby dotyczyć tylko żyjących ofiar, nie ich spadkobierców. W innym przypadku byłaby to puszka Pandory: powołując się na taki precedens, nawet strony wojny trzydziestoletniej mogłyby wysuwać wzajemne roszczenia. To zaś oznacza, że suma byłaby nieco poniżej owych 6,3 biliona złotych.\n\nAle między reparacjami, dla których nie ma podstaw prawnych, a odszkodowaniami, dla których nie ma zbyt dużo potencjalnych, żyjących jeszcze beneficjentów jest jeszcze forma hybrydowa: świadczenia, jakie rząd Niemiec zgodził się płacić Namibii i jakie Namibijczycy (i spora część niemieckich mediów) mylnie nazywa „reparacjami”.\n\nJak to było z Namibią\n\nMiędzy 1904 i 1907 rokiem plemiona Herero i Nama rozpoczęły powstania przeciwko niemieckim osadnikom i kupcom. Zostały one brutalnie stłumione, ocalałych zamykano w obozach, a część deportowano do innych niemieckich kolonii. Problem w tym, że Namibia jako państwo wówczas jeszcze nie istniała, wywalczyła sobie niepodległość dopiero w 1990 roku – od RPA, która zarządzała Namibią od 1915 roku, kiedy przyjęła kapitulację wojsk niemieckich (na zdjęciu: kobiety Herero w tradycyjnych strojach podczas marszu poparcia dla niepodległości 18 marca 2020 roku). Nie ma więc ciągłości prawnej między Herero i Nama z jednej strony i dzisiejszą Namibią, politycznie zdominowaną przez plemię Owambo, które żyło poza strefą niemieckiego osadnictwa, nie miało żadnych większych konfliktów z Niemcami, lecz walczyło głównie – ale już po utraty kolonii przez Niemców – przeciwko RPA.\n\nDe facto Herero i Nama chcą uzyskać indywidualne odszkodowania, podobne do tych, których żądało Jewish Claims Conference w latach 90. Tu pojawia się od razu podwójny problem: po pierwsze, w przeciwieństwie do robotników przymusowych bezpośrednie ofiary niemieckiego kolonializmu już nie żyją. W ich imieniu występują organizacje plemienne, a pieniądze mają według nich trafić do dzisiejszych organizacji wspólnot Herero i Nama. Tego nie chciał rząd Namibii, który wolałby, aby niemieckie pieniądze trafiły do budżetu państwa tak, aby to rząd mógł decydować o ich podziale. Aby temu zapobiec, komitety Nama i Herero zaskarżyły niemieckie firmy w Stanach – podobnie jak Jewish Claims Conference. Chciały aż 30 miliardów euro, podczas gdy rząd Namibii z rządem Niemiec negocjowały o kilkuset milionach euro. Pozew zamroził negocjacje na więcej ponad rok.\n\nJak mówił mi jeden z negocjatorów: „Od momentu pozwu na 30 miliardów rząd Namibii nie mógł dalej negocjować kwoty niższej niż 30 miliardów, bo to wyglądałoby jak wyprzedaż”. Kiedy sąd w USA oddalił skargę, bo nie dopatrzył się kontynuacji między firmami, które uczestniczyły w ludobójstwie i firmami, które Nama i Herero zaskarżyły w Stanach, rządy Niemiec i Namibii podpisały porozumienie, na mocy którego Niemcy zgodzą się zapłacić 1,1 miliarda euro na rzecz regionów zamieszkałych przez grupy pokrzywdzone ludobójstwem. Kiedy dostanie zaproszenie od Namibii, prezydent Frank-Walter Steinmeier poleci do Windhoek, aby przeprosić za ludobójstwo i parlamenty obu krajów uchwalą wspólną deklarację o pojednaniu.\n\nAle mimo to nie są to żadne reparacje, a Niemcy bardzo dbały o to, aby wypłaty były „dobrowolne” i „humanitarne”, i nie wiązałyby się z prośbą o wybaczenie za ludobójstwo. Niemniej, można by to skrótowo ująć: Niemcy płacą i to bez przymusu ze strony silniejszego zwycięzcy albo pod nakazem sądu. Płacą nawet mimo tego, że Namibijczycy przegrali przed sądem.\n\nZagadka niemieckich „reparacji” dla Namibii\n\nPowód jest prosty: Herero i Nama mają za sobą niemiecką opinię publiczną.\n\nWe wszystkich dużych miastach istnieją inicjatywy obywatelskie, które zajmują się przeszłością kolonialną Niemiec, starają się wyrugować nazewnictwo kolonialne z przestrzeni publicznej i domagają się, aby rząd uznał tłumienie powstań w Namibii za ludobójstwo i płacił odszkodowania.\n\nNie ma żadnego liczącego się lobby po drugiej stronie. Dziś żyją już tylko wnukowie i prawnukowie dawnych urzędników i oficerów kolonialnych, a oni często są radykalnymi zwolennikami rozliczenia kolonializmu i uprawiają coś, co komentatorzy rządowi w Polsce określają jako „pedagogikę wstydu”. Środowisko potomków niemieckich kolonizatorów w Namibii jest w tej sprawie podzielone, ale nie ma żadnego wpływu na opinię publiczną w Niemczech. Dopiero od pojawienia się Alternatywy dla Niemiec w Bundestagu nieliczni przeciwnicy płacenia Namibii odszkodowań uzyskali jakąś polityczną reprezentację. AfD jest zarówno przeciwko planowanej przez parlamenty obu krajów deklaracji, jak i przeciwko temu, aby rząd Niemiec za to ludobójstwo przeprosił i zapłacił to, co Namibia nazywa reparacjami. Ale AfD nie ma na to wpływu, bo wszystkie pozostałe partie, od lewicy do bawarskiej chadecji, są za i unikają głosowania razem z AfD za wszelką cenę.\n\nNamibijczykom udało się dopasować swoje żądania wobec Niemiec do niemieckich dyskusji o kolonialnej przeszłości, kolonializmie i rasizmie. Są to paradygmaty, które niemiecka opinia publiczna wchłania o wiele łatwiej niż narrację PiS o wstawaniu z kolan i jednoczesnym strojeniu się na zbiorową ofiarę w sytuacji, kiedy w obu krajach prawie nikt już nie żyje z tych, którzy faktycznie przeżyli drugą wojnę światową.\n\nTen namibijsko-niemiecki dyskurs wpisuje się w debaty o kolonializmie, społeczeństwie wielokulturowym i migracji, a więc o współczesnych problemach.\n\nBył skuteczny, ponieważ opierał się o ponadnarodowe sieci aktywistów w Namibii, w Niemczech i w krajach trzecich, a argumenty które padały, były też zrozumiałe dla imigrantów z innych krajów afrykańskich. W ten sposób żądania Herero i Nama zyskały sobie poparcie, które znacznie przekraczało Namibię – podobnie jak pod koniec lat 90. żądania Jewish Claims Conference. Nie bez znaczenia jest też fakt, że Namibia miała i ma bardzo dobrą reputację wśród państw afrykańskich: jest demokratyczna, praworządna, tolerancyjna, ma niski poziom korupcji i nie prowadzi agresywnej polityki zagranicznej.\n\nPiS natomiast prezentuje swoje żądania w stylu dziewiętnastowiecznych walk narodowościowych, nastawiając niemiecką opinię publiczną przeciwko sobie.\n\nWiele razy słyszałem w ostatnich latach od niemieckich dyplomatów, że skłonni byliby poprzeć jakieś (również finansowe) gesty wobec Polski i żyjących jeszcze ofiar niemieckiej okupacji, które zostały w dotychczasowych porozumieniach pominięte. Ale potem zawsze nastąpił ten sam zwrot: ale dlaczego mamy to negocjować akurat z tym rządem? Dlaczego dobrowolnie negocjować ustępstwa wobec rządu, który na każdym kroku podkreśla swoją niechęć albo nienawiść wobec Niemiec, idzie na konfrontację z UE, ma duże problemy z praworządnością i sam próbuje się wymigać od swoich zobowiązań międzynarodowych, odmawiając uznania i stosowania wyroków TSUE i ETPCz, który toleruje antysemickie i rasistowskie wybryki w swoich mediach?\n\nTu nie chodzi o to, jak obecnie twierdzi propaganda PiS, że „Niemcy i UE chcą obalić rząd i zastąpić go Tuskiem”. Tu chodzi o to, że każde porozumienie z polskim rządem musi zaakceptować Bundestag, Bundesrat, ewentualnie również Trybunał Konstytucyjny i przede wszystkim opinia publiczna. Rząd Jerzego Buzka miał całą niemiecką opinię publiczną za sobą. Rząd PiS i Solidarnej Polski już teraz ma ją przeciwko sobie, jak pokazuje przegląd prasy z ostatnich dni. Odwrócenie tego trendu w przypadku, gdyby – załóżmy na moment – rząd niemiecki faktycznie miał ochotę negocjować jakieś finansowe ustępstwa (które nie nazywałyby się wtedy reparacjami) byłoby skrajnie trudne.",
    "Reparacje dla Namibii? Niemcy rozliczyli zbrodnię po 114 latach": "Czas czytania: około min.\n\nReparacje dla Namibii? Jak Niemcy rozliczyli zbrodnię po 114 latach\n\nWypowiedź\n\nNiemcy pod koniec XIX wieku skolonizowały tereny południowo-zachodniej Afryki i tereny współczesnej Namibii.\n\nNa tamtejszych terenach zamieszkiwały rdzenne narody, m.in. Herero i Nama, które z licznych przyczyn buntowały się przeciwko kolonizatorom.\n\nDowodzący niemieckimi wojskami Lothar von Trotha postanowił zdusić bunt wszelkimi siłami. W 1904 roku wydał rozkaz wymordowania wszystkich przedstawicieli Herero i Nama, w tym również kobiet i dzieci. Po pewnym czasie rozkaz został wycofany, a rdzennych mieszkańców zamykano w obozach koncentracyjnych, gdzie wiele z nich zmarło.\n\nWskutek trwającego cztery lata konfliktu i celowego ludobójstwa mogło zginąć nawet do 80 proc. wszystkich Herero i prawie połowa ludu Nama. Według szacunkowych danych kolonizatorzy zamordowali ok. 54,8 tys. Herero i ponad 10 tys. Nama.\n\nOd czasu uzyskania niepodległości przez Namibię w 1990 roku państwo to pozostaje w ścisłej współpracy z Niemcami, od których otrzymuje fundusze na wsparcie rozwojowe .\n\nW 2015 roku zostały podjęte negocjacje w sprawie rekompensaty za ludobójstwo ludów Herero i Nama. Po sześciu latach Niemcy oficjalnie przyznali , że są moralnie odpowiedzialni za ludobójstwo dokonane w czasach kolonialnych oraz zobowiązali się do wypłaty 1,1 mld euro „pomocy rozwojowej”, która zostanie przekazana potomkom wymordowanych społeczności w ciągu najbliższych 30 lat.\n\nWypowiedź uznajemy za prawdziwą , ponieważ Niemcy faktycznie równo po 114 latach zgodzili się zrekompensować zbrodnie dokonane w Namibii.\n\nW tekście oświadczenia zabrakło jednak słowa „reparacje”. Zdaniem dr. Mateusza Piątkowskiego najprawdopodobniej przyczyną była chęć uniknięcia ustanowienia precedensu, na który mogłyby powoływać się inne państwa oczekujące reparacji, jak np. Polska czy Grecja.\n\nRada Wodzów, czyli przedstawiciele ludów Herero i Nama, odrzucili niemiecką ofertę rekompensaty. Podkreślili, że jest ona o wiele za niska w odniesieniu do zbrodni dokonanych przez kolonizatorów.\n\nPolska oczekuje reparacji od Niemiec\n\nW 83. rocznicę wybuchu II wojny światowej, na Zamku Królewskim w Warszawie, zaprezentowano „Raport o stratach poniesionych przez Polskę w wyniku agresji i okupacji niemieckiej w czasie II wojny światowej 1939-1945”.\n\nRaport był przygotowywany od 2017 roku przez powołany w tym celu parlamentarny zespół ds. oszacowania wysokości odszkodowań należnych Polsce od Niemiec za szkody wyrządzone w czasie II wojny światowej.\n\nNa podstawie tego raportu rząd wycenił straty poniesione przez Polskę na 6 bln 221 mld zł. Jednocześnie władze poinformowały, że oczekują reparacji od Republiki Federalnej Niemiec właśnie w tej wysokości.\n\nRyszard Czarnecki, goszcząc w programie „6. Dzień Tygodnia w Radiu ZET”, odniósł się do zarzutów, jakoby Polska za późno podnosiła temat reparacji, ponieważ od końca wojny minęło już wiele lat. Polityk przywołał przykład Namibii, której Niemcy po ponad stu latach postanowili przyznać pomoc finansową w ramach przeprosin za ludobójstwo dokonane przez niemieckich kolonizatorów na początku XX wieku.\n\nLudy Herero i Nama\n\nW przeszłości tereny południowo-zachodniej Afryki oraz współczesnej Namibii zamieszkiwały liczne grupy etniczne prowadzące nomadyczny tryb życia i porozumiewające się językami z rodziny bantu.\n\nPrzed 1830 rokiem i kolonizacją tej części świata można było wyróżnić pięć dominujących grup na tych ziemiach: Owambo, Owaherero, Nama, Berg-Dama i Buszmenów. Ludy (Owa)Herero i Nama prowadziły głównie wędrowniczy tryb życia i zajmowały się hodowlą bydła (s. 124).\n\nNiemieckie kolonie w Afryce\n\nW II połowie XX wieku państwa europejskie, m.in. Wielka Brytania i Francja, zaczęły kolonizować Afrykę i dzielić między siebie strefy wpływów. W latach 1884–1885 odbyła się Konferencja berlińska, podczas której na przykładzie terenów Kongo ustalono zasady rozstrzygania kwestii spornych między mocarstwami.\n\nNiemcy również włączyły się w „rozdrapywanie Afryki” i szybko ustanowiły kontrolę nad ziemiami w południowej części kontynentu. W samym 1884 roku Niemcom udało się ustanowić kontrolę kolonialną nad terytorium Kamerunu oraz południowo-zachodniej Afryki, czyli obecnej Namibii (s. 40).\n\nNa mocy ustaleń z Konferencji berlińskiej państwa europejskie, w tym również Niemcy, przyjęły przepisy i wytyczne dotyczące zadbania o ochronę rdzennych plemion, zwalczania niewolnictwa i ochrony wolności religijnej (s. 41).\n\nBunty i konflikty etniczne\n\nGrupy etniczne zamieszkujące tereny obecnej Namibii (ówczesnej Niemieckiej Afryki Południowo-Zachodniej) sprzeciwiały się niemieckiej kolonizacji swoich terytoriów. Do pierwszych buntów dochodziło jeszcze pod koniec XIX wieku.\n\nJuż w 1896 roku doszło do wystąpienia (s. 11) rdzennych ludów: Mbandjeru i Khaua, ale bunt został stłumiony z rozkazu komisarza Theodora Leutweina. Pogłębiło to już i tak skomplikowaną sytuację w kolonii, podsyciło konflikty i przygotowało grunt pod wydarzenia nazwane „wojnami Herero” (s. 17).\n\nPrzyczyny wystąpienia Herero\n\nW literaturze historycznej możemy spotkać się z kilkoma hipotezami dotyczącymi przyczyny konfliktu zbrojnego.\n\nPrzede wszystkim w wyniku działań niemieckich kolonizatorów lud Herero stracił znaczną część zamieszkiwanych ziem potrzebnych im do życia i hodowli bydła. Do 1903 roku mogli oni stracić nawet do 3,5 mln hektarów, czyli ¼ dotychczas znanego im terytorium (s. 45).\n\nW momencie wybuchu wojny nawet 60 proc. południowo-zachodniej Afryki znajdowało się w rękach niemieckich (s. 18). Kontrowersje wzbudzał także niemiecki projekt budowy linii kolejowej Otavi na terytoriach zamieszkiwanych przez Herero (s. 19).\n\nObecność kolonizatorów doprowadziła do znaczącego zmniejszenia się inwentarza hodowlanego lokalnych mieszkańców. W wyniku konfiskat, utraty terytoriów oraz przywiezionych do Afryki chorób i szkodników lud Herero stracił niemal 2⁄3 swojego bydła, co doprowadziło do kryzysu i niestabilności (s. 19).\n\nProblem rasizmu i wyzysku rdzennych ludów\n\nWedług źródeł historycznych dodatkowym problemem był także rasizm niemieckich kolonizatorów, którzy traktowali lokalną ludność jako gorszą, odmawiali jej praw przysługujących białym i stosowali nierówne przepisy w zależności od koloru skóry (s. 13).\n\nPrzykładowo za zamordowanie białego człowieka groziła o wiele wyższa kara (często nawet kara śmierci) niż za ten sam czyn wymierzony w osobę z ludu rdzennego.\n\nZnaczącym problemem było również wkroczenie niemieckich kupców na terytoria Herero. Rdzenna ludność, żywo zainteresowana nowymi towarami, chętnie handlowała z Niemcami i pożyczała od nich pieniądze (s. 19). Kolonizatorzy, z chciwości i obawy przed nieodzyskaniem długów, stosowali brutalne metody ściągania pieniędzy: rozboje, konfiskowanie bydła czy grożenie wojskiem (s. 46).\n\nWybuch konfliktu\n\nPod koniec 1903 roku lud Nama pod wodzą Hendrika Witbooia zbuntował się przeciwko Niemcom. W styczniu 1904 roku przyłączyli się do nich Herero przewodzeni przez Samuela Maharero.\n\nW ciągu pierwszych kilku dni walk powstańcom udało się odzyskać kontrolę nad większością byłych terytoriów Herero. Przejęli oni bydło należące do kolonizatorów, a ich farmy złupili i spalili. W tym czasie śmierć mogło ponieść ok. 150 Niemców. Wkrótce jednak przewagę zyskały siły niemieckie, a już w lutym dołączyły do nich posiłki z Europy (s. 20).\n\nRozkaz generała von Trotha\n\nCesarz niemiecki na czele wojsk ścierających się ze zbuntowaną rdzenną ludnością postawił Lothara von Trotha. Dowódca otrzymał rozkaz stłumienia powstania wszelkim kosztem (s. 23).\n\nPo serii kilku bitew, które jego żołnierze stoczyli z oddziałami Herero i Nama, w tym m.in. pod Waterbergiem, von Trotha zdecydował się wydać ostateczny rozkaz wymordowania całej lokalnej ludności (s. 25). W zachowanym przez historyków rozkazie czytamy:\n\n„Ja, Wielki Generał niemieckich żołnierzy, wysyłam ten list do ludu Herero: Herero nie są już niemieckimi poddanymi (…) Ludność Herero musi opuścić nasze ziemie. Jeśli ludzie tego nie zrobią, zmuszę ich do tego za pomocą Groot Rohr (niemieckie działo – przyp. Demagog). W obrębie niemieckich granic każdy Herero, z bronią lub bez, z bydłem lub bez, zostanie rozstrzelany. Nie przyjmuję już kobiet i dzieci, wywiozę je do ich ludności lub pozwolę je rozstrzelać”.\n\nZ innego źródła możemy dowiedzieć się, że dla Lothara von Trotha nadrzędnym celem stało się zlikwidowanie całego zbuntowanego ludu (s. 51).\n\nObozy koncentracyjne\n\nNiemieckie wojska, kierowane rozkazem swojego dowódcy, przystąpiły do mordowania zarówno buntowników, jak i ludności cywilnej, w tym kobiet i dzieci. Wojna z Herero i Nama trwała cztery lata, od 1904 do 1908 roku.\n\nPod koniec 1904 roku von Trotha na rozkaz niemieckiego cesarza wycofał wydany przedtem ostateczny rozkaz ludobójstwa (s. 27). Od tego czasu pokonana w bitwach rdzenna ludność była aresztowana i kierowana do zakładanych w Afryce obozów koncentracyjnych, m.in. na Shark Island.\n\nZłapanych Herero i Nama wcale nie czekał lepszy los niż tych poległych w boju. Jeńcy byli wykorzystywani przy ciężkich pracach. Początkowo popularną praktyką było zakłuwanie ludzi w kajdany. Wielu z nich umarło w obozach z powodu wycieńczenia, głodu lub chorób.\n\nPierwsze ludobójstwo XX wieku\n\nŹródła historyczne są niespójne w kwestii liczby osób, które poniosły śmierć w wyniku przeprowadzonego przez niemieckie wojska ludobójstwa. Dokładne liczby nie są pewne, ale śmierć mogło ponieść nawet do 80 proc. Herero i niemal 50 proc. ludu Nama.\n\nW źródłach historycznych pojawiają się oceny na podstawie szacunków sprzed wojny oraz wyników spisu powszechnego przeprowadzonego już po konflikcie. Wynika z nich, że w wyniku brutalnego tłumienia powstania śmierć poniosło ok. 54,8 tys. przedstawicieli ludu Herero i ponad 10 tys. osób z ludu Nama (s. 33).\n\nInne źródła, w tym amerykańskie Muzeum Holokaustu, wskazują, że zginąć mogło nawet 80 tys. przedstawicieli rdzennej ludności z różnych ludów.\n\nWydarzenia w Namibii nazywane są przez historyków pierwszym ludobójstwem XX wieku. To właśnie w afrykańskich koloniach Niemcy dopuścili się pierwszych zbrodni na gruncie etnicznym.\n\nTemat wrócił po stu latach\n\nPo uzyskaniu przez Namibię niepodległości w 1990 roku temat ludobójstwa dokonanego na jej terenie przez byłych kolonizatorów pozostawał kością niezgody. Pomimo tego niemieccy politycy przez lata nie wracali do tej kwestii.\n\nDopiero w 2004 roku, w setną rocznicę wybuchu konfliktu, niemiecka minister współpracy gospodarczej i rozwoju Heidemarie Wieczorek-Zeul spotkała się z liderami ludu Herero w Waterbergu i przyznała, że jej naród dopuścił się przemocy oraz licznych okrucieństw na ich przodkach.\n\nWieczorek-Zeul dała do zrozumienia, że wydarzenia sprzed stu lat dzisiaj zostałyby nazwane ludobójstwem, a dowódca von Trotha trafiłby przed trybunał karny. W swoim imieniu poprosiła o wybaczenie. Był to jedynie pierwszy krok. Wówczas zabrakło oficjalnych przeprosin od niemieckiego rządu, a wystąpienie przedstawicielki rządu dopiero otworzyło długie dyplomatyczne negocjacje.\n\nNiemiecko-namibijska współpraca rozwojowa\n\nOd czasu uzyskania niepodległości pod koniec XX wieku Niemcy i Namibia pozostają w ścisłej współpracy. Pierwsze z tych państw przekazuje fundusze na takie cele jak: zarządzanie surowcami naturalnymi, transport i logistyka, a także na zrównoważony rozwój gospodarczy Namibii.\n\nPod względem pomocy przeznaczanej na mieszkańca Namibia jest największym beneficjentem niemieckiego wsparcia finansowego przyznanego państwom afrykańskich. Ambasada RFN w stolicy Namibii – Windhoek – donosi, że na ten cel przeznaczono już ponad miliard euro.\n\nNegocjacje trwały 6 lat\n\nW 2011 roku Niemcy zgodziły się na zwrot kości i czaszek ofiar namibijskiego ludobójstwa, aby mogły zostać upamiętnione i pochowane. Trzy lata później przedstawiciele ludów Herero i Nama ponownie podnieśli swoje żądania w sprawie oficjalnych przeprosin i reparacji finansowych od rządu niemieckiego.\n\nOficjalne negocjacje między rządami dwóch państw w sprawie zadośćuczynienia i „zagojenia ran” rozpoczęły się w 2015 roku. Rok później, pierwszy raz w oficjalnej dokumentacji, Niemcy przyznały, że działania ich wojsk w Namibii mogą być uznane za ludobójstwo.\n\nRozmowy trwały sześć lat i ostatecznie w maju 2021 roku niemiecki minister spraw zagranicznych Heiko Maas ogłosił, że strony doszły do porozumienia. Niemcy oficjalnie przyznały się do odpowiedzialności za ludobójstwo w Namibii i ogłosiły program „pomocy rozwojowej” w wysokości 1,1 mld euro, które zostaną przekazane na przestrzeni najbliższych 30 lat.\n\nWspólne oświadczenie pogodzonych stron\n\nWraz z zakończeniem negocjacji strona niemiecka i namibijska wydały wspólne oświadczenie. Niemcy przyznają w nim, że spoczywa na nich moralna odpowiedzialność za ludobójstwo dokonane na ludach Herero i Nama, a także potępiają decyzje podjęte przez Cesarza Wilhelma oraz dowódcę Lothara von Trotha.\n\nW tekście oświadczenia znajdziemy też oficjalne przeprosiny i prośbę o przebaczenie wystosowane w stronę Namibii, a także informację, że Namibijczycy przyjmują wyciągniętą dłoń porozumienia.\n\nNiemcy zobowiązują się dodatkowo do przeznaczenia funduszy na rzecz pomocy Namibii. Pieniądze mają być przeznaczone m.in. na programy odbudowy i wsparcia potomków społeczności dotkniętych przez ludobójstwo. Część pieniędzy ma zostać wydana na programy „pojednania między narodami”, w tym projekty kulturowe czy wymiany młodzieżowej.\n\nZabrakło słowa „reparacje”\n\nIstotną kwestią, którą zauważymy po przyjrzeniu się treści oświadczenia wydanego przez Niemcy i Namibię, jest fakt, że nie znajdziemy w nim nic sugerującego, że wypłacone fundusze są reparacjami. Takie pojęcie nie pada, a zamiast niego czytamy właśnie o „pomocy rozwojowej” czy o „grancie”.\n\nPominięcie tego pojęcia przykuło uwagę mediów relacjonujących to wydarzenie, m.in. „The Guardian” czy BBC. Dr nauk prawnych Mateusz Piątkowski z Uniwersytetu Łódzkiego zwraca uwagę, że najprawdopodobniej przyczyną jest chęć uniknięcia przez Niemcy ustanowienia precedensu, na który mogłyby powoływać się inne państwa oczekujące reparacji, takie jak Polska, Grecja, Włochy czy państwa bałkańskie.\n\nSprawa wcale nie została zakończona\n\nRunda negocjacji, której zwieńczeniem było wspólne oświadczenie z maja 2021 roku, wcale nie zakończyła trudnej historii niemiecko-namibijskiej. Rada Wodzów (ang. Council of Chiefs) ludów Herero i Nama już po tygodniu odrzuciła niemiecką ofertę „pomocy rozwojowej”.\n\nZdaniem potomków ofiar oferta jest wręcz „obrazą” i stanowi o wiele za niską rekompensatę za kolonialne zbrodnie popełnione przez naród niemiecki. Wodzowie ogłosili, że oczekują od Niemców reparacji w wysokości 480 mld euro.\n\nStrona niemiecka uważa jednak temat za zamknięty. Rząd w oficjalnym stanowisku z września 2022 roku ogłosił, że dokładne ustalenia zostały zawarte już w wydanym wspólnie z Namibijczykami oświadczeniu, które nie podlega dalszym negocjacjom. Rozmowy toczą się już jedynie w sprawie wydatkowania środków i sposobu ich implementacji.",
    "Berlin nie przewiduje nowego otwarcia negocjacji z Namibią ws. reparacji. 1,1 mld euro rozłożone na… 30 lat": "15 maja 2021 r. po blisko sześciu latach negocjacji doszło do porozumienia między rządami Namibii i Republiki Federalnej Niemiec co do wysokości kwoty, jaką Berlin wypłaci Namibii za zbrodnie kolonialne Cesarstwa Niemieckiego. Sprawa dotyczy ludobójstwa dokonanego w latach 1904–1907 na terenie dzisiejszej Namibii, kiedy dowodzone przez gen. Lothara von Trothę oddziały wojskowe doprowadziły do śmierci (przez egzekucje, zagłodzenie i inne) ok. 65 tys. z 80 tys. członków plemienia Herero i co najmniej 10 tys. z 20-tys. plemienia Nama. Plemiona ukarano, ponieważ zbuntowały się przeciwko niemieckiej ekspansji kolonialnej, co Von Trotha tłumaczył tak: „Zmiażdżę powstańcze plemiona strumieniami krwi i pieniędzy”. Tak też uczynił.\n\nUmowa parafowana 15 maja ub.r. do tej pory nie została jednak podpisana przez rządy obu państw, co ma przede wszystkim związek z niezgodą na jej warunki po stronie Namibii, a zwłaszcza reprezentantów ludów Herero i Nama uznających zaproponowane zadośćuczynienie w postaci 1,1 mld euro rozłożonego na 30 lat za niedostateczne i uwłaczające pamięci ofiar.\n\nNowy rząd idzie w ślady poprzedniego\n\n16 września 2022 r. na stronie Bundestagu opublikowano odpowiedź rządu koalicji SPD, FDP i Zielonych na zapytanie klubu parlamentarnego Linke, dotyczące stosunków niemiecko-namibijskich i tzw. umowy pojednawczej. Wcześniej, bo już 1 września, o odpowiedzi rządu na zapytanie Linke pisały niemieckie media, powołując się na to, że udostępniono im dokument. Teraz sprawa jest już oficjalna.\n\nZ odpowiedzi wynika, że rząd federalny nie widzi już możliwości renegocjacji zaproponowanej kwoty i uważa negocjacje za zamknięte. Z 20-stronicowego dokumentu wyłania się przy okazji pełniejszy obraz pozwalający prześledzić negocjacje i daty spotkań stron niemieckiej i namibijskiej. Z odpowiedzi rządu dowiadujemy się m.in., że już po parafowaniu tekstu porozumienia ówczesny szef niemieckiego MSZ, Heiko Maas (SPD), miał udać się z wizytą do stolicy Namibii, Windhuk, ale kolejna fala pandemii koronawirusa, która przeszła przez Namibię w czerwcu 2021 r., uniemożliwiła wyjazd Maasa, tak że ostatecznie już nikt z ówczesnej ekipy rządowej nie zdołał odwiedzić Namibii. A później we wrześniu nastąpiła zmiana rządu w Berlinie. Z tekstu wynika również, że porozumienie między Namibią a Republiką Federalną Niemiec nie jest umową w znaczeniu prawa międzynarodowego i przez to nie wymaga ratyfikacji w Bundestagu. Ponadto w wyjaśnieniu rząd pisze:\n\n„Wspólne oświadczenie jest polityczną deklaracją intencji. Zostało ono parafowane przez negocjatorów rządów Niemiec i Namibii po zakończeniu negocjacji. Oświadczenie nie zostało jednak do tej pory wydane przez oba rządy z uwagi na brak zgody na tę deklarację strony namibijskiej”.\n\nPrzy czym rząd dodaje, że w Namibii również nie trzeba ratyfikować porozumienia w parlamencie. Na pytanie Linke, czy organizacje reprezentujące Herero i Nama próbowały uzyskać termin spotkania na bezpośrednie negocjacje z szefową niemieckiego MSZ Annaleną Baerbock lub pracownikami ministerstwa, odpowiedziano twierdząco, zaznaczając, że dla Berlina stroną w negocjacjach jest jednak rząd Namibii, a nie poszczególne grupy, które zdaniem rządu same odmówiły udziału w rozmowach po stronie namibijskiej w ramach formatu zwanego komitetem technicznym. A zatem do dialogu między MSZ a plemionami Herero i Nama nie doszło, co po części usprawiedliwiono też obostrzeniami pandemicznymi. Linke było też zainteresowane 4 mln euro przeznaczonymi w projekcie budżetu na 2022 r. na projekty „w ramach pojednania z Namibią”, rząd wyjaśnił, że pieniądze te posłużą finansowaniu niemiecko-namibijskiej Fundacji na rzecz Pamięci, Pojednania i Przyszłości [nazwa robocza]. Powołanie takiej instytucji przewidziano w parafowanym w maju porozumieniu, a do jego ukonstytuowania i obsadzenia stanowisk ma dojść dopiero po podpisaniu porozumienia. W odpowiedzi poruszono też kwestię zwrotu dóbr kultury i ludzkich szczątków wywiezionych z terenów dzisiejszej Namibii, uzasadniając dość mgliście, że obszar ten jest regulowany prawem międzynarodowym, ale bez podania konkretów. Zaś na pytanie o to, czy w niemieckich podręcznikach do historii nie powinno się szerzej uwzględnić niemieckich zbrodni w byłych koloniach, odpowiedziano, że „polityka edukacyjna leży w gestii landów”.\n\nAni słowa o reparacjach\n\nPrzypomnijmy: w czasie ludobójstwa w latach 1904–1907 mordowano wszystkich członków zbuntowanych ludów Herero i Nama, bez wyjątku. Tych, którzy zbiegli na pustynię Omaheke, odcięto od źródeł wody i pożywienia. Pozostałych stłoczono w trzech obozach koncentracyjnych, gdzie umierali z wycieńczenia i chorób. Z obozów niemieccy lekarze i naukowcy wywieźli co najmniej kilkaset czaszek i odciętych głów zakonserwowanych w formalinie. Upiorne „pomoce naukowe” były czyszczone na rozkaz kolonizatorów przez kobiety obu plemion przy pomocy gorącej wody i szkła.\n\nW 2011 r. doszło do pierwszego przekazania 20 czaszek Herero i Nama delegacji z Namibii. Szacuje się, że w zbiorach Państwowych Pruskich Zbiorów Muzealnych znajduje się jeszcze 6,3 tys. ludzkich czaszek, w tym 5,5 tys. w Berlinie. Pochodzą z różnych stron świata, ale głównie z terenów byłych niemieckich kolonii w Afryce i rejonie Pacyfiku, i były wykorzystywane przez niemieckich antropologów m.in. w badaniach nad rasą. Od 2017 r. trwają intensywne prace nad identyfikacją czaszek, co nie jest zadaniem łatwym, zbiory były przez ostatnie 100 lat wielokrotnie przenoszone, część uległa zniszczeniu, nie wszystkie opisano.\n\nKwestię niemieckiej odpowiedzialności za zbrodnie kolonializmu wielokrotnie poruszano w ubiegłych latach na forum Bundestagu. Zieloni i FDP jeszcze za poprzedniej kadencji (z ław opozycji) domagali się rozliczenia, postulując m.in. zwracanie Afryce dzieł sztuki zrabowanych z kolonii, zaś AfD widziało w takiej ewentualności zagrożenie dla stosunków Niemiec z innymi państwami mającymi przeszłość kolonialną i już w 2019 i 2020 r. wnioskowało o zaprzestanie jakichkolwiek negocjacji zmierzających do zwracania m.in. dzieł sztuki. Najdalej w swoich postulatach dotyczących uregulowania relacji z byłymi koloniami niemieckimi w Afryce posunęła się w 2021 r. partia Linke, która żądała wypłacenia Namibii reparacji wojennych. Negocjując treść porozumienia między Namibią a Niemcami, przemilczano kwestię reparacji. Berlin zobowiązał się zamiast tego do wypłacenia Namibii 1,1 mld euro na projekty rozwojowe, wykluczając prawo tego państwa do jakichkolwiek dalszych roszczeń. Środowiska reprezentujące Herero i Nama były oburzone zawartym porozumieniem, nazywając je trikiem pijarowym, i zapowiedziały podjęcie kolejnych kroków w celu doprowadzenia do renegocjacji warunków porozumienia.\n\n\n\nŹródło: Gazeta Polska Codziennie",
    "Senior w podróży - Namibia": "Wyjątkowa oferta tylko do 30 września! Mamy dla Was HAPPY HOURS: od wtorku do piątku, między 16:00 a 18:00; za bilet zapłacicie TYLKO ZŁOTÓWKĘ! >>> BILETY <<<... więcej\n\nEC1 - Łódź Miasto Kultury (90-022 Łódź, ul. Targowa 1/3)\n\n13.09.2022 - 30.09.2022 godz. 16:00 - 18:00",
    "REPARACJE - TAK. ALE CZEMU TAKIE MAŁE?": "REPARACJE - TAK. ALE CZEMU TAKIE MAŁE?\n\nTo dobrze, że Polska oficjalnie przedstawiła żądania reparacji od Niemiec. To źle, że tak mało. Doświadczenie ostatniego kraju, który otrzymał reparacje od Berlina, czyli Namibii w Afryce Południowo-Zachodniej pokazuje, że trzeba być przygotowanym, iż strona niemiecka będzie te roszczenia maksymalnie zbijać w dół. Namibia otrzymała ponad 14 razy mniej środków niż żądała (przedstawiciele eksterminowanych przez Niemców ludów Herera i Nama zgłaszali roszczenia w wysokości 30 miliardów euro, a Namibia najpierw otrzymała 1 miliard, a ostatnio 1,1 miliarda).\n\nNie chodzi tylko jednak o względy taktyczne : żądamy więcej, spodziewając się otrzymać mniej. Chodzi jeszcze bardziej o względy merytoryczne. Już przed sześciu laty profesor Grzegorz Kostrzewa-Zorbas przedstawił na łamach miesięcznika „Nowe Państwo” wyliczenia, w których wycenił straty wojenne Polski przeszło 4 razy wyżej niż uczynił to obecny rząd. Przytaczał dane powojennego Biura Odszkodowań Wojennych, które działało w latach 1944-47, szacującego same tylko straty materialne Polski. Po uwzględnieniu wskaźnika inflacji, wyniosło to 845 miliardów euro. Do tego dołóżmy straty ludzkie. Przed II wojną światową nie było szacunków wyceniających „wartość” ludzkiego życia. Pojawiły się one dopiero teraz: wartość życia w Europie wyceniana jest na 1 milion euro (Niemcy przekazując reparacje Namibii, jedno ludzkie życie wycenili na… 12 941 euro!) Skoro tak, to jeżeli Polska straciła, jak czytaliśmy przez lata, 6 milionów obywateli, to powinniśmy otrzymać 6 bilionów euro z tytułu strat ludzkich i wspomniane 845 miliarda euro z tytułu strat materialnych. Daje to łatwa do policzenia kwotę 6 bilionów 845 miliardów euro. Zatem cztery razy większa niż ta, o którą wystąpiły teraz władze RP!\n\n\n\n*tekst ukazał się na portalu wio.waw.pl (07.09.2022)\n\n"
}