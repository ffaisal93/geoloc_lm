{
    "Tanzania od Zanzibaru do Kilwy": "",
    "Senny tanzański port zaczął tętnić życiem. Gdzie jeszcze Europa szuka węgla?": "Tanzański port Mtwara jeszcze pod koniec zeszłego roku sprzedawał głównie orzechy nerkowca i eufemistycznie rzecz ujmując niewiele się tam działo. Teraz jednak port tętni życiem, przybywają do niego statki załadowane węglem. Do niedawna Tanzania eksportowała węgiel jedynie do sąsiednich krajów w Afryce Wschodniej. Wysłanie go dalej nie wchodziło w rachubę, ponieważ wymagało przewiezienia go ponad 600 km (odległość z kopalni do Mtwara). Wszystko zmienił kryzys energetyczny, który dotknął Europę.\n\nPo wybuchu wojny i nałożeniu sankcji na Rosję europejskie kraje zrezygnowały z rosyjskiego węgla i gotowe są teraz słono zapłacić za węgiel z często tak odległych kierunków jak właśnie Tanzania, Botswana, a nawet Madagaskar.\n\n„Oferują bardzo dobre ceny”\n\n– Europejscy gracze w związku z wojną z Rosją, kierują się tam, gdzie jest węgiel – mówi w rozmowie z Reutersem Rizwan Ahmed, dyrektor zarządzający Bluesky Minings w Tanzanii, dodając, że europejscy gracze „oferują bardzo dobre ceny”.\n\nO wyraźnym wzrośnie dostaw węgla do Europy w ostatnich miesiącach mówi Jan Dieleman, z amerykańskiego koncernu Cargill. Od czerwca do sierpnia Cargill przewiózł 9 mln ton węgla na całym świecie, podczas gdy wcześniej było to ok. 7 mln.\n\nKraje posiadające zasoby węgla dostrzegają w marżach, które można obecnie osiągnąć ogromną szansę, podkreślając, że wiatry geopolityczne mogą się wkrótce zmienić. Cytowany przez agencję Rob West, analityk w firmie konsultingowej Thunder Said Energy wylicza, że przy węglu na poziomie 75 dolarów za tonę pod koniec 2020 roku kopalnia węgla mogła uzyskać marżę gotówkową w wysokości 15 dolarów za tonę. Gdy ceny osiągają 400 dolarów za tonę, marża wzrasta do 235 dolarów za tonę.\n\nZ danych Braemar, które przytacza Reuters wynika, że światowy import węgla drogą morską osiągnął w lipcu 97,8 mln ton. To najwyższy poziom w historii i wzrost o ponad 9 proc. rok do roku. Tanzania prognozuje, że eksport węgla podwoi się w tym roku do około 696 773 ton, zaś produkcja może wzrosnąć o 50 proc. do ok. 1 364 707 ton. Tamtejszy rząd – jak mówi agencji Yahya Semamba, pełniący obowiązki sekretarza wykonawczego Komisji Górniczej – rozważa budowę linii kolejowej, która połączyłaby wydobywający węgiel region Ruvuma z portem Mtwara.\n\nNowicjuszem na globalnej scenie węglowej może stać się Madagaskar. – Obecne ceny są dobrym uzasadnieniem biznesowym dla górników na Madagaskarze, którzy po raz pierwszy w historii tego kraju rozpoczął eksport węgla – podkreśla Prince Nyati, dyrektor generalny jednej z firm rozwijających projekt węglowy w tym kraju.\n\nNyati zaznacza jednak, że nowi uczestnicy będą musieli przygotować się na wycofanie lub nawet zaprzestanie produkcji, jeśli warunki rynkowe staną się niekorzystne.\n\nCzytaj też:\n\nRząd chwali się importem węgla. Lider Solidarności wylicza, że i tak zabraknie 3 mln ton",
    "Air Tanzania chce latać do Londynu Gatwick": "Air Tanzania zwróciła się do londyńskiego lotniska Gatwick o przyznanie slotów w celu rozpoczęcia bezpośrednich lotów z Dar es Salaam. Wraz z otwarciem połączenia do Wielkiej Brytanii, tanzański przewoźnik zyska trzecią rotację międzynarodową. Linia już teraz lata do Mumbaju i Kantonu.\n\n\n\n\n\n- Po utracie niewykorzystanych slotów w Londynie Gatwick w 2020 roku wznowiliśmy proces ubiegania się o zabezpieczenie lotów z Gatwick na takich samych warunkach. Jesteśmy na etapie rozmów z Brytyjczykami i mogę zapewnić, że wszystko idzie po naszej myśli - powiedział Ladislaus Matindi, CEO linii Air Tanzania.\n\n\n\n\n\n\n\n\n\nJeśli rotacja z Dar es Salaam do Londynu Gatwick zostanie zainaugurowana, na trasie pojawią się samoloty Boeing 787-8 Dreamliner. Przewoźnik dysponuje dwoma maszynami tego typu. Obie mogą pomieścić na swoim pokładzie do 262 pasażerów. Rotacja do Wielkiej Brytanii byłaby trzecią trasą międzynarodową w ofercie linii Air Tanzania. Już teraz przewoźnik lata do indyjskiego Mumbaju i chińskiego Kantonu. W niedalekiej przyszłości tanzańska linia ma być również zainteresowana otwarciem połączeń do Nigerii i Ghany.\n\n\n\n\n\n- Nasz plan rozwoju zakłada uruchomienie kilku tras do Afryki Zachodniej przed końcem 2022 roku. Będzie to możliwe wraz z otrzymaniem dodatkowych samolotów - dodał Matindi.\n\n\n\n\n\nObecnie linia Air Tanzania, poza dwoma samolotami dalekodystansowymi Boeing 787-8 Dreamliner, posiada w swojej flocie pięć maszyn Bombardier Dash 8 Q400 oraz trzy samoloty Airbus A220-300. Flota przewoźnika jest jedną z najmłodszych na świecie. Jej średnia wieku to 3,7 lat. W ciągu najbliższego roku linia Air Tanzania spodziewa się otrzymać przynajmniej pięć nowych samolotów.\n\nTanzańska linia narodowa Air Tanzania wyraziła chęć uruchomienia bezpośrednich lotów z Dar es Salaam do Londynu Gatwick. W tym celu przewoźnik zwrócił się do władz londyńskiego lotniska o przyznanie serii slotów na poczet przyszłej rotacji. Trasa ma wystartować w przyszłym roku kalendarzowym. Jest to już drugie podejście linii Air Tanzania do Londynu Gatwick. Jeszcze przed pandemią koronawirusa tanzańska linia zabezpieczyła możliwość realizowania połączenia z Dar es Salaam do Londynu Gatwick przez Kilimandżaro. Ówczesne trudności operacyjne pokrzyżowały jednak ambitne plany przewoźnika, a trasa nigdy nie wystartowała.",
    "Anna Hejczyk: Przywrócone dzieciństwo. Polskie osiedle Tengeru w Tanganice": "Anna Hejczyk: Przywrócone dzieciństwo. Polskie osiedle Tengeru w Tanganice Do portu Tanga w Tanganice (dziś Tanzania) 8 października 1942 r. przypłynął statek „Malaja”. Na jego pokładzie znajdowali się Polacy, którzy jako pierwsi mieli zamieszkać w nowo powstałym osiedlu Tengeru.\n\nOsiedle Tengeru, w tle góra Meru, 1945 r. Fot. ze zbiorów Marii Podoskiej\n\nPo przywitaniu przez kierownika osiedla Tadeusza Świerczyńskiego oraz niewielkim posiłku pierwsza grupa licząca 533 osoby (w tym 173 dzieci do lat 14) ruszyła w dalszą podróż koleją z Tangi do Tengeru. W maszynopisie Historia Polskiego Osiedla Tengeru Tanganyika [sic!] Afryka Wschodnia zapisano: „Pociąg pędził wśród dżungli i buszu, mijał wioski murzyńskie, plantacje kawy, herbaty itp. Z okien wagonu widoczne były stada dzikich zwierząt: antylop, żyraf, strusi pasących się spokojnie w pobliżu toru kolejowego”.\n\nPierwsze zetknięcie z egzotyczną Afryką zrobiło ogromne wrażanie na Polakach, z których większość – zarówno w tym, jak i w kolejnych transportach – pochodziła z Kresów Wschodnich. Zupełnie obce widoki mogły kojarzyć im się tylko z opisami w powieści Henryka Sienkiewicza W pustyni i w puszczy. Najbardziej podekscytowane były dzieci. Zapierało im dech w piersiach, przebiegały z jednej strony wagonu na drugą, od okna do okna, radośnie wskazując na kolejne zjawiskowe zwierzęta. A przecież zarówno one, jak i ich opiekunowie jeszcze kilka miesięcy wcześniej walczyli o przetrwanie w Związku Sowieckim.\n\nZapach chleba i zupy\n\nPo zajęciu przez sowieckiego okupanta 17 września 1939 r. wschodnich terenów II RP setki tysięcy Polaków deportowano w głąb ZSRS i zesłano do łagrów. Cztery akcje deportacyjne objęły 315–330 tys. osób. Na Syberię, do północnych terenów Rosji europejskiej i do Kazachskiej SRS trafiały całe rodziny, np. osadników wojskowych i leśników. Nie wszystkie rodziny były pełne, w wielu brakowało mężczyzn. Podczas drugiej deportacji przeprowadzonej 13 kwietnia 1940 r. wśród zesłanych w głąb ZSRS znalazły się żony i dzieci polskich wojskowych i policjantów mordowanych w tym czasie w Katyniu, Charkowie, Kalininie…\n\nRodzice nie byli w stanie ochronić dzieci przed głodem, strachem, mrozem, chorobami i śmiercią. Zgodnie z „Ustawą o specprzesiedleńcach…”, uchwaloną przez Radę Komisarzy Ludowych ZSRS w grudniu 1939 r., obowiązek pracy dotyczył wszystkich zdolnych do jej wykonywania, którzy skończyli szesnaście lat. W rzeczywistości pracowały już dwunastoletnie dzieci, czasem nawet młodsze, aby pomóc rodzinie. Zbierały żywicę, uczestniczyły w żniwach, wykopkach, plewiły uprawy, powoziły końmi, pasły bydło, zdobywały opał oraz jedzenie (nie tylko runo leśne, ale także niewielkie zwierzęta), stały w długich kolejkach po chleb. Dzieci miały obowiązki, które bezpośrednio wpływały na byt rodziny. Teresa Juchniewicz z domu Kułakowska, która znalazła się później w Tengeru, tak wspominała pobyt na zesłaniu w ZSRS, miała wtedy siedem lat: „Ja przede wszystkim pamiętam to, że moim zadaniem było stać w kolejce po chleb. Ja się zgłosiłam, mama mnie o to nie prosiła. Wstawałam o 6:00 rano, jechałam na saneczkach i stałam w kolejce do sklepu, zanim go jeszcze otworzyli. Pamiętam zapach tego chleba. Czasami tak się ludzie pchali, że mogli zadusić, bo mężczyźni przeważnie przychodzili. Była tam też taka kantyna, że jak ktoś pracował, to mógł sobie zupę zjeść. Ja nie mogłam sobie kupić, ale pachniało. Ciągły brak jedzenia, od rana do nocy. Odczuwało się bardzo wielki głód”. Jeśli w okolicy była szkoła, młodsze dzieci miały do niej uczęszczać. Z jednej strony był to sposób na otrzymanie większego przydziału chleba, który rozdawano uczniom, z drugiej były tam narażone na rusyfikację i ateizację.\n\nDo wolnego egzotycznego świata\n\nSytuacja polskich zesłańców zmieniła się po podpisaniu układu Sikorski–Majski 30 lipca oraz po zawarciu umowy wojskowej 14 sierpnia 1941 r. Polacy zostali objęci tzw. amnestią, co oznaczało możliwość opuszczenia miejsc zesłania. Na południu Związku Sowieckiego rozpoczęto tworzenie polskiej armii. W marcu 1942 r. gen. Władysław Anders wydał rozkaz o jej ewakuacji do Iranu. Wraz z żołnierzami do wolnego świata wyjechała także część ludności cywilnej. W latach 1942–1944 do Iranu dotarło ok. 116 tys. obywateli polskich (w tym 41 tys. cywilów i 75 tys. wojskowych). Zdecydowana większość z nich przybyła tam w 1942 r. podczas dwóch fal ewakuacyjnych przez Morze Kaspijskie. Na podstawie umów międzynarodowych ludność cywilna została skierowana z Iranu w różne strony świata: do Indii, Meksyku, Nowej Zelandii, Palestyny, Libanu.\n\nNajwięcej polskich tułaczy, bo ponad 18 tys., trafiło do Afryki. Drogę na Czarny Ląd otworzyło im porozumienie zawarte latem 1942 r. między rządem brytyjskim a gubernatorami Kenii, Tanganiki i Ugandy. Ostatecznie Polacy zostali rozlokowani w następujących krajach: Rodezja Północna (dziś Zambia), Rodezja Południowa (dziś Zimbabwe), Związek Południowej Afryki (dziś Republika Południowej Afryki), Kenia, Tanganika (dziś Tanzania) i Uganda. W dwóch ostatnich krajach pod koniec 1944 r. mieszkało po ok. 6,5 tys. polskich tułaczy spośród wszystkich ponad 18 tys. przebywających w Afryce Wschodniej i Południowej.\n\nW Tanganice utworzono kilka osiedli przeznaczonych dla polskiej ludności: Kondoa, Ifunda, Kidugala, Morogoro, Kigoma. Największe powstało w Tenegru, nieopodal Arushy. Okolica była malownicza, osiedle leżało u stóp góry Meru, w oddali wznosił się ośnieżony szczyt Kilimandżaro, a w pobliżu rozciągało się jezioro Duluti. Na placu w środku osiedla żywopłot tworzył napis: „POLAND 1942”. Większość domków była okrągła, ze stożkowym dachem krytym suchymi liśćmi bananowymi, palmowymi lub trawą. Miejscowa ludność nazywała je tukulami, natomiast Polacy po prostu – ulami. Domki wyposażone były w podstawowe meble i przedmioty codziennego użytku. Dla polskich uchodźców ze Związku Sowieckiego afrykańska tukula była pierwszą, po czasie spędzonym na zesłaniu, namiastką domu.\n\nDo Tengeru przybywały kolejne transporty. W grudniu 1942 r. liczba ludności wynosiła ok. 3 tys., a w kolejnych latach wzrosła do 4 tys. Komendantem osiedla był Anglik, któremu podlegał polski kierownik. W środku dżungli wyrosło polskie miasteczko. Z budynkami szkolnymi i zakładami pracy (rzeźnią, garbarnią, piekarnią, wędliniarnią, tkalnią, szwalnią, cegielnią, warsztatami szewsko-rymarskimi), szpitalem, farmą, magazynami (np. na odzież lub żywność), sklepikiem, spółdzielnią, pocztą, budynkiem kina i teatru, świetlicami (YMCA, Referatu Kulturalno-Oświatowego, Związku Harcerstwa Polskiego, Akcji Katolickiej), sierocińcem, domem starców, kościołem, synagogą, cerkwią. Niedaleko osiedla założono cmentarze – chrześcijański i żydowski.\n\nNauka czytania z „Płomyczka Afrykańskiego”\n\nBlisko połowę mieszkańców Tengeru stanowiły dzieci. Po przybyciu do osiedla najmłodsi tułacze „wpadali” w codzienną rutynę, która dawała poczucie bezpieczeństwa. Ich życie powoli wracało do normalności, którą kształtowały szkoła, harcerstwo, kultura i religia. Ważny był czas wolny, podczas którego dzieci nareszcie mogły oddać się beztroskiej zabawie. Kontakt z afrykańską przyrodą rozpalał fantazję. Inspirację stanowiły też filmy wyświetlane w osiedlowym kinie, westerny (być może to pod ich wpływem uczniowie szkoły mechanicznej nielegalnie wyrabiali broń) czy „Tarzan”. Nic więc dziwnego, że młodzi mieszkańcy osiedla spędzali czas w dżungli, huśtali się na linach, chodzili nad rzekę lub jezioro, a starsi chłopcy na polowania. Młodsi bawili się w chowanego, ciuciubabkę, berka i grali w dwa ognie, starsi w piłkę nożną i siatkówkę. Z czasem powstał w Tengeru Międzyszkolny Klub Sportowy.\n\nW połowie października 1942 r. przeprowadzono spis ludności osiedla, na podstawie którego ustalono listy dzieci w wieku przedszkolnym i szkolnym. Pod koniec miesiąca odbyło się spotkanie organizacyjne nauczycielstwa osiedlowego. Ze względu na małą liczbę wykwalifikowanej kadry, grono pedagogiczne uzupełniono osobami wykształconymi, ale bez doświadczenia w szkolnictwie. Rok szkolny w Tengeru rozpoczął się w listopadzie 1942 r. Był to uroczysty moment w życiu osiedla.\n\nPoczątki nie należały do łatwych. Dzieci miały bardzo duże zaległości w nauce, brakowało książek i pomocy szkolnych. Na tysiąc uczniów oraz pięćdziesięciu nauczycieli przypadały dwa podręczniki oraz wykonane przez nauczycielki dwie mapy Polski i Europy. Nauczyciele prowadzili wykłady z pamięci, a dzieci uczyły się z notatek. Kiedy w marcu 1943 r. zaczęto wydawać „Polaka w Afryce”, artykuły zamieszczone w gazecie stanowiły materiał edukacyjny, umożliwiającydzieciom naukę czytania. Niedługo później „Polak w Afryce” miał już dwa stałe, dwutygodniowe dodatki. W „Płomyczku Afrykańskim” młodsze dzieci mogły znaleźć bajki, legendy, wiersze, natomiast „Książka polska na uchodźctwie” była materiałem bardzo przydatnym na wyższych szczeblach nauczania. Zawierała teksty informacyjne, a także fragmenty wierszy, dzieł literackich, biogramy znanych pisarzy i poetów. Czasopismo spełniało jednak przede wszystkim rolę informacyjną, przekazując zarówno wieści ze świata, jak i z polskich osiedli w Afryce. Już w pierwszym numerze z 14 marca 1943 r. pisano o tym, że w Tengeru uruchomiono w listopadzie szkołę powszechną złożoną z sześciu oddziałów, a w grudniu dwie klasy gimnazjalne. Łącznie do szkoły uczęszczało 1134 dzieci, natomiast do przedszkola – 124. W szkole na dwie zmiany pracowało pięćdziesięciu nauczycieli. W kolejnych latach liczba uczniów wzrosła do ponad 1700, a nauczycieli do ponad stu. Tengeru zostało więc największym polskim ośrodkiem szkolnym w Afryce.\n\nFragment artykułu z „Biuletynu IPN” nr 9/2022"
}